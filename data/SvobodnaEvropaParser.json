[
	{
		"title": "\"Не може да има табута\". Украйна води преговори със Запада за ракети с голям обсег",
		"url": "https://www.svobodnaevropa.bg/a/32244489.html",
		"text": "Украйна води ускорени преговори със западните си съюзници за предоставянето на ракети с голям обсег. Това каза Михайло Подоляк, съветник на президента на страната Володимир Зеленски, пред украинската телевизия Freedom.\nУкрайна отдавна призовава съюзниците от НАТО за подобни ракети, като твърди, че само по този начин Киев ще може да попречи на Русия да унищожава украински градове.\nСпоред Подоляк, за да обезсили ефективно най-важното \"оръжие\" на руската армия – артилерията – Киев се нуждае от ракети, които да унищожат руските артилерийски складове. По думите му на окупирания от Русия Кримски полуостров се намират повече от 100 артилерийски склада.\n\"Затова, първо, преговорите [за ракети с голям обсег] вече се водят. Второ, те вървят с ускорени темпове\", каза Подоляк, без да дава повече подробности.\n\n\nВ същото време президентът на страната Володимир Зеленски също повтори призива си към западните съюзнции да предоставят на Украйна подобни ракети. По време на вечерното си видеообръщение късно в събота той използва за пример руската атака срещу източни град Костантинявка по-рано през деня, при която бяха убити трима души. По данни на украинските власти при нея Москва е използвала ракети С-300, които са ракети със среден обсег на действие.\n\"Такива обстрели, за съжаление, са ежедневие в териториите ни, които руската армия достига с подобни ракети\", каза Зеленски.\n\"Украйна има нужда именно от ракети с голям обсег, за да премахне тази възможност на окупатора да разполага някъде далеч от фронтовата линия своите ракетни установки и да унищожава с тях украински градове\", добави той и благодари на всички по света, които настояват, че \"не трябва да има табута в доставките на оръжия за защита от руския терор\".\nПо-рано миналата седмица няколко западни държави, включително САЩ и Германия, съобщиха, че ще предоставят на Украйна бойни танкове. По думите на посланика на Украйна във Франция Вадим Омелченко са договорени общо 321 танка.\nКиев отдавна призовава Запада за бойни танкове, но казва, че те няма да му бъдат достатъчни, за да може да противодейства ефективно на руската военна агресия. Затова украинските власти многократно призовават за далекобойни ракети.\nПо-рано Зеленски поиска от САЩ американски ракети ATACMS, които имат обсег от 185 мили (297 км), но Вашингтон отказва да предостави такива ракети. Засега страните от НАТО се въздържат да доставят оръжия с достатъчен обсег, защото се опасяват, че Украйна може да порази цели и на руска територия."
	},
	{
		"title": "Войната: Киев наложи санкции на 185 компании и физически лица от Беларус и Русия",
		"url": "https://www.svobodnaevropa.bg/a/31713980.html",
		"text": "Рано сутринта на 24 февруари Русия нападна Украйна.\nНай-важното до момента:\n- ООН обвини Русия, че нарушава принципите за защита на децата;\n- Полша ще даде на Украйна 14 танка \"Леопард\" и 60 модернизирани Т-72;\n- Русия засилва атаките над Бахмут;\n- САЩ и Германия ще предоставят на Украйна бойни танкове \"Леопард 2\" и \"Ейбрамс\";\n- Цивилните жертви надхвърлиха 7000 от началото на инвазията."
	},
	{
		"title": "Италия подписа с Либия сделка за доставки на газ на стойност 8 млрд. долара",
		"url": "https://www.svobodnaevropa.bg/a/32244463.html",
		"text": "Италия подписа сделка за 8 млрд. долара с Либия за разработването на две либийски находища за природен газ, съобщи Ройтерс.\nНовината идва на фона на стремежа на страните от Европейския съюз (ЕС) да намалят зависимостта си от руска енергия. След нахлуването на Москва в Украйна през февруари 2022 г. и спирането на доставките за някои от тях от страна на \"Газпром\", държавите членки започнаха да търсят алтернативи на руския природен газ, включително и в Северна Африка.\nОсвен разработването на две газови находища, споразумението между италианската държавна енергийна компания \"Ени\" (Eni) и Националната петролна корпорация на Либия включва и инвестиции в слънчева енергия и технологии за улавяне на въглероден диоксид. По думите на ръководителя на Националната петролна корпорация на Либия Фархат Бенгдара то е за срок от 25 години и е най-мащабната и важна нова инвестиция в енергийния сектор на Либия от четвърт век.\nПо изчисления на \"Ени\" находищата могат да произвеждат около 7,5 милиарда кубически метра газ годишно или повече от две трети от количеството, внесено в Италия от Русия миналата година. \nДо началото на инвазията си в Украйна Русия беше най-големият доставчик на природен газ за Европа. През пролетта на миналата година обаче тя рязко намали износа си за ЕС. Действието беше определено като опит на Москва да изнуди Брюксел да намали подкрепата си за Украйна. Дотогава Италия беше вторият по големина потребител на руски газ в Европа след Германия.\nВследствие страните от ЕС успяха да договорят внос на природен газ от САЩ, Катар и Северна Африка.\nСъобщението на \"Ени\" дойде по време на обиколката на италианската премиерка Джорджа Мелони именно в Северна Африка. Няколко дни по-рано тя посети Алжир - основният доставчик на природен газ за Италия, за да подпише меморандуми за енергетика. \nПо-рано през май Италия подписа и споразумение с Алжир за увеличаване на вноса от есента на 2022 г. То предвижда увеличение с до 9 милиарда допълнителни кубични метра газ през 2023-24 г.\nПо време на посещението си в Либия Мелони каза, че Италия не търси \"хищническа\" роля в региона, а иска да помогне на африканските нации \"да се развиват и да стават по-богати\".\nИзносът от Либия за Италия намаля с 5,5 милиарда кубически метра, или две трети, от 2011 г. насам, когато подкрепените от НАТО въстанически групи свалиха от власт дългогодишния диктатор Муамар Кадафи. Оттогава Либия се намира в период на нестабилност, като въоръжените фракции все още спорят за контрол над правителството и оспорват политическата му легитимност. Това доведе и до спад на външните инвестиции в страната.\nВ допълнение към Северна Африка, европейските нации търсят повече внос на природен газ от САЩ и Катар."
	},
	{
		"title": "След изборите: ДСБ одобри идеята за общо явяване на \"Демократична България\" и \"Продължаваме промяната\"",
		"url": "https://www.svobodnaevropa.bg/a/32073064.html",
		"text": "На 2 октомври българите избраха ново Народно събрание, в което нито една партия няма мнозинство. В този блог следим политическите събития след изборите и опитите за съставяне на правителство. Разпределението на депутатските места в новия парламент е:\nГЕРБ-СДС - 67\n\"Продължаваме промяната\" - 53\nДПС - 36\n\"Възраждане\" - 27\nБСП - 25\n\"Демократична България\" - 20\n\"Български възход\" - 12"
	},
	{
		"title": "Военен със страст към моторите. Бившият генерал Петър Павел печели изборите за президент в Чехия",
		"url": "https://www.svobodnaevropa.bg/a/32243907.html",
		"text": "Бившият генерал Петър Павел печели изборите за президент на Чехия, сочат частичните резултати от вота. След преброяването на половината от гласовете, той води с 54,9% пред опонента си Андрей Бабиш, който засега събира 45,1% подкрепа, съобщи Ройтерс.\nБалотажът между Павел и бившия премиер на страната Бабиш се проведе в петък и събота, след като Павел спечели първия тур две седмици по-рано с минимална преднина. Активността по време на балотажа е по-висока в сравнение с тази преди две седмици. Този път до урните са отишли близо 70% от имащите право на глас чешки граждани.\nОкончателните резултати от вота се очакват късно вечерта в събота.\n61-годишният Петър Павел е генерал от запаса, бивш началник на генералния щаб и бивш председател на военния комитет на НАТО. Той е силно прозападно настроен и подкрепя по-нататъшната военна помощ за Украйна, както и приемането на еврото.\nВ описанието на собствения си уебсайт той се представя като човек, който в продължение на 33 години е служил \"на демократичната и прозападна ориентация на нашата страна\".\nТова го различава от досегашния президент на Чехия Милош Земан, който насърчаваше по-тесни връзки с Китай, а до инвазията в Украйна - и с Русия. Земан нямаше право да се кандидатира отново, тъй като вече е изкарал два мандата на поста.\nПо време на кампанията Павел беше критикуван за това, че е бил член на Комунистическата партия на Чехословакия до 1989 г.\n\"Роден съм в семейство, в което партийното членство се смяташе за нормално. Нямах достатъчно информация и опит, за да преценя престъпния характер на режима. Сега знам, че е било грешка\", пише той на уебсайта си.\nТам той се представя и като човек, който обича да кара ски, да пътува и да снима, но истинската му страст са моторните спортове.\nПавел води кампанията си като независим кандидат и имаше подкрепата на дясноцентристкото правителство, което свали опонента му Андрей Бабиш от власт през 2021 г. Дотогава милиардерът бизнесмен Бабиш беше премиер на страната. В момента срещу него се води дело по обвинения в подпомагане и съучастие в измами, свързани със субсидии от ЕС.\n\n\nПрезидентският мандат в Чехия продължава 5 години. Ролята на държавния глава в страната е главно церемониална, но президентът назначава правителството и главнокомандващия въоръжените сили."
	},
	{
		"title": "Ожесточени сражения в Източна Украйна. Зеленски нарече ситуацията \"изключително критична\"",
		"url": "https://www.svobodnaevropa.bg/a/32243753.html",
		"text": "Ситуацията на фронта и особено в източната Донецка област в момента е \"изключително критична\", съобщи президентът на Украйна Володимир Зеленски във вечерното си обръщение късно в петък. По думите му интензивността на сраженията показва, че Киев се нуждае от допълнителни оръжия, за да може да отблъсне нарастващия руски натиск.\nПо-рано тази седмица украинските власти съобщиха, че Русия засилва офанзивата си край Бахмут, където е разположила сериозен брой войници и оръжия.\n\"Ситуацията на фронта и особено в Донецка област – близо до Бахмут и Вухледар – остава изключително тежка. Окупаторите не само атакуват нашите позиции – те нарочно и методично унищожават градовете и селата около тях\", каза Зеленски.\n\"Артилерия, авиация, ракети. Руската армия няма недостиг на средства за унищожение. И може да бъде спряна само със сила\", добави той.\n\nПо думите на говорителя на украинската армия Серхий Череватий битките във Вухледар са \"ожесточени\" и руските сили вече в продължение на месеци \"се опитват да постигнат значителни успехи там\". Вухледар, град с население от около 15 000 души преди руската инвазия, е от стратегическо значение като комуникационен възел в Южен Донецк.\nВ същото време рано в събота Генералният щаб на въоръжените сили на Украйна съобщи, че руските войски продължават да настъпват в няколко направления в Донецка и Луганска област - по-конkретно в посоките на Бахмут, Авдийвка и Новопавливка.\n\"В купянското, лиманското, запорожското и херсонското направление противникът се отбранява\", се казва в ежедневния доклад на щаба.\nПо-рано секретарят на Съвета за сигурност на Украйна Олексий Данилов каза в интервю за Радио Свобода, че Москва се готви за нова офанзива на 24 февруари, когато се навършва една година от началото на руската инвазия.\n\"Сега се готвят за максимална активизация... и смятат, че до годишнината трябва да имат постижения\", каза Данилов.\n\n\nНа този фон украинският президент отново повтори призива си за допълнителна военна помощ от Запада. По думите му Украйна се нуждае от още 300 до 500 танка.\nДосега няколко държави са обещали на Украйна общо 321 тежки танка, каза посланикът на Украйна във Франция Вадим Омелченко по телевизия BFM в петък. \nПо-рано Полша съобщи, че ще изпрати допълнителни 60 танка в Украйна за укрепване на отбраната ѝ. Преди това Германия също каза, че ще предостави 14 германски танка \"Леопард 2\" и ще разреши и на други страни да прехвърлят на Киев танкове от същия модел.\nСАЩ и Великобритания от своя страна обещаха да дадат съответно 31 танка \"Ейбрамс\" и 14 танка \"Чалинджър 2\"."
	},
	{
		"title": "Голямата картина: Колко е важен един танк",
		"url": "https://www.svobodnaevropa.bg/a/32240725.html",
		"text": "Здравейте, скъпи приятели,\nТова е новият брой на Голямата картина - седмичният бюлетин на Свободна Европа. В събота сутрин ви изпращаме само няколко истории, без които не можете. Абонирайте се тук!\nБългария пак отива на избори, този път на 2 април. Съюзниците от НАТО смениха позицията си и решиха да изпратят танкове на Украйна. Германия ще изпрати 14 танка \"Леопард\", а САЩ - 31 танка \"Ейбрамс\".\nТези танкове са \"основната част от рецептата\" за успеха на настъплението на Украйна над руските позиции. Ако се питате защо, тук ще намерите отговора. Основното е, че западните танкове превъзхождат руските.\nА защо толкова много се забавиха танковете, след като Украйна поиска помощ от Германия още в началото на войната? От шолцване - думата, с която германците описаха колебливото поведение на канцлера Олаф Шолц. Вижте какво още му докара шолцването.\nНо не само танковете са важни. Сигурно сте чували за С-300, \"Пейтриът\" и \"Хоук\". Ако за вас това са просто имена, следващата история в картинки показва какво представляват системите, с които Украйна се отбранява от руските въздушни атаки.\nДруги се спасяват поединично от руските атаки. Те обаче са руснаци, които се опитват да избегнат мобилизацията на Путин. Някои пристигат на индонезийския остров Бали сами, други са със семействата си. Прочетете за Юри от Красноярск. Той е един от тях. \"Щом стъпихме тук, си изхвърлих руския паспорт\", казва той.\n\"Има връзка между това, което се случва с Алексей Навални и войната в Украйна\". Това каза Леонид Волков, който оглавява Фонда за борба с корупцията, основан от Навални. През седмицата той организира протест в Берлин. Вижте тази снимка.\n\n\n\n\n\nШестима смели българи започнаха малък бизнес и само за 5 години достигнаха до 16 милиона долара инвестиции - 13 от които идват от BMW. И в случая с технологичната компания \"Ампеко\" въобще не става дума за късмет. Всичко е планирано. Доказателствата са в числа.\nМалкович, Малкович\nВ това време всички говорят за Джон Малкович, който ще играе в Народния театър. Всъщност никой не говори нито за него, нито за партньорката му на сцената Ингеборга Дапкунайте, нито за постановката \"В самотата на памуковите полета\". Всички говорят за цената на билетите. Ето за какво става дума.\nАпокалипсис сега, ама друг път\nИмаше твърдения за хаос и разруха в енергетиката, прогнози за газов апокалипсис, тежка зима и космически цени на природния газ, ако той не е руски. Нищо от това не се сбъдна. Кой ни плашеше и защо апокалипсисът ни подмина? Гледайте във видеото.\n\n\n\n\n\nС най-сърдечни поздрави,\nНели Делчева"
	},
	{
		"title": "Принудително осиновяване. ООН обвини Русия, че нарушава принципите за защита на децата",
		"url": "https://www.svobodnaevropa.bg/a/32243598.html",
		"text": "Русия нарушава \"основните принципи за защита на децата\" по време на война, като дава руски паспорти на украински деца и ги дава за осиновяване. Това каза Върховният комисар на ООН за бежанците Филипо Гранди в интервю за Ройтерс.\nУкраинските власти казаха по-рано този месец, че близо 14 000 деца са били депортирани в Русия от окупираните части на Украйна, и обвиниха Москва в \"отвличането им\". Кремъл отхвърли обвиненията.\n\"Даването (на руско) гражданство (на непридружени украински деца)или осиновяването им противоречи на основните принципи за защита на децата в ситуации на война\", посочи Гранди.\n\"Това е нещо, което се случва в Русия, а не трябва да се случва\", добави той.\nПо думите на Гранди не е ясен точният брой на депортираните деца, въпреки че ВКБООН не е спирала да търси достъп до Русия. Досега обаче това се е случвало \"рядко, в единични случаи и не неограничено\".\n\"В ситуация на война не можете да определите дали децата имат семейство или настойничество. И следователно, докато това не бъде изяснено, не можете да им дадете друго гражданство или да ги дадете за осиновяване на друго семейство\", допълни още Гранди, който беше на шестдневно посещение в Украйна.\nИнформация, че Русия може да извършва подобни принудителни осиновявания на украински деца, се появи още през лятото. През юли Върховният комисар на ООН за правата на човека Мишел Бачелет изрази загриженост, че украински деца са били взети от сиропиталища в района на Източен Донбас и насилствено депортирани в Русия. Появиха се и опасения, че Москва променя съществуващото си законодателство, за да ускори този процес.\nБачелет каза тогава, че не може да потвърди обвиненията или броя на потенциално засегнатите деца.\nСлед това през септември помощник-генералният секретар на ООН по правата на човека каза, че има \"достоверни твърдения\" за \"принудителни трансфери на непридружени деца в окупираната от Русия територия или в самата Руска федерация\".\nПреди дни украинският президент Володимир Зеленски описа като \"геноцид\" политиката на Русия на задържане и принуждаване на бежанци да приемат руско гражданство. Той призова и за създаването на механизми за \"защита и връщане\" на децата и възрастните, депортирани в Русия."
	},
	{
		"title": "\"Безразличието и омразата убиват\". Светът отдаде почит на жертвите на Холокоста",
		"url": "https://www.svobodnaevropa.bg/a/32242563.html",
		"text": "Страданието на шест милиона убити евреи не е забравено, както и страданието на оцелелите, а Германия носи историческата отговорност и за двете. Това написа в Туитър канлцерът на страната Олаф Шолц на 27 януари - Международния ден в памет на жертвите на Холокоста.\nВ същото време възпоментална церемония се проведе в музея \"Аушвиц-Биркенау\", който се намира на територията на лагера \"Аушвиц\" в Полша. На нея не бяха поканени официални представители на Русия, а причината за решението е водената от Русия война срещу Украйна, съобщи по-рано Франс прес.\nДепутатите в българския парламент също почетоха паметта на жертвите на Холокоста с едноминутно мълчание и ставане на крака.\nПрез 2005 г. ООН обяви 27 януари за Ден за възпоменание на паметта на жертвите на Холокоста. На тази дата през 1945 г. войниците от Съветската армия освобождават оцелелите от концентрационния лагер \"Аушвиц\" в окупираната от нацистите Полша. Там нацисткият режим убива повече от един милион души, по-голямата част от които - евреи.\n\n\n\"Ужаса на една нова война в Европа\"\nВ петък заседанието на германския парламент започна със специално събитие, на което присъства и президентът Франк-Валтер Щайнмайер. Оцелялата от Холокоста Розет Кац произнесе реч пред депутатите. Тази година фокусът на възпоменателната церемония беше върху хората, преследвани от нацистите заради сексуалната си ориентация или идентичност.\n\"За да може нашето мото \"Никога повече\" да запази смисъл и в бъдеще, в Деня за възпоменание на жертвите на Холокоста припомняме нашата историческа отговорност\", написа канцлерът Олаф Шолц.\nМеждународният комитет за Аушвиц от своя страна направи паралел с руската война в Украйна. В официално изявление от комитета написаха, че тази година оцелелите от германските концентрационни лагери се сблъскват с \"нова болка и ужас\".\n\"Споменът за убитите членове на техните семейства и съзатворници е смесен със страха от ужаса на една нова война в Европа\", казват от комитета.\nПрезидентът на Украйна Володимир Зеленски също намекна за военната агресия на Русия, но без да я споменава директно. Той каза, че \"съчетани, безразличието и омразата убиват\" и заедно създават злото.\n\"Затова е и толкова важно всички, които ценят живота, да покажат решителност при спасяването на тези, които омразата се опитва да унищожи\", каза Зеленски.\n\n80 години от спасяването на българските евреи\nДенят за възпоменание беше отбелязан и в България. Заседанието на Народното събрание започна с декларации от парламентарни групи по повод датата, а председателят на парламента Вежди Рашидов посочи, че България отбелязва 80 години от спасяването на българските евреи.\n\"Над 6 млн. евреи, днес едва ли можем да си представим ужаса, който тези хора са преживяли в лагерите. Масовото унищожение надхвърля човешката способност за разбиране\", каза Рашидов.\nПрезидентът Румен Радев също почете паметта на жертвите, като написа, че \"в мрачните години на Втората световна война България не допусна нито един свой гражданин от еврейски произход да бъде изпратен в лагерите на смъртта\".\n\nОт министерството на външните работи също публикуваха изявление, в който изтъкнаха необходимостта \"всеки да противодейства на омразата, нетърпимостта и дискриминацията\".\n\"Познаваме и помним случилото се, и се противопоставяме на опитите за пренаписване на историята\", се казва още в позицията на министерството.\nПрез пролетта на 1943 г. депортацията на евреите от териториите на днешна България е предотвратена, а по-късно и окончателно изоставена след силна обществена реакция заради започнатите арести и подготовка. В същото време над 11 000 евреи са депортирани от териториите с българско управление в днешните земи на Гърция и Северна Македония."
	},
	{
		"title": "Природният газ ще поевтинее с близо 30 процента през февруари",
		"url": "https://www.svobodnaevropa.bg/a/32242259.html",
		"text": "Природният газ ще поевтинее с близо 30 процента през февруари спрямо цената за януари. Това каза изпълнителният директор на \"Булгаргаз\" Деница Златева по време на открито заседание на Комисията за енергийно и водно регулиране (КЕВР), съобщи БТА.\n\"Цената, която очакваме от 1 февруари, ще бъде в диапазона 129-130 лева за мегаватчас - с близо 30 процента по-ниска от регулираната цена за януари\", каза Златева.\nКЕВР утвърди цена на природния газ за януари в размер на 179,33 лева за мегаватчас (MWh), без цени за достъп, пренос, акциз и ДДС.\nПрез лятото на 2022 г. цената на природния газ достигна до рекордни стойности, както на европейските пазари, така и в България. Референтният за европейските пазари индекс TTF (Dutch Title Transfer Facility)  достигна 367 долара за мегаватчас през март, а през август - 364 долара за мегаватчас.\nТова се случи заради политиката на Русия, която от края на 2021 г. започна изкуствено да повишава цените на горивото като намаляваше обема на доставките. След началото на войната в Украйна и заради санкциите, наложени от ЕС, вносът на руски газ беше почти прекратен. След като бяха построени съоръжения за доставка на втечнен газ и бяха намерени нови доставчици, цената на индекса TTF падна до 57.55 долара за мегаватчас за доставка на 23 февруари.\n\n \nВ микса за февруари ще има структурирани четирима доставчици на природен газ - трима са избрани чрез тръжната процедура от ноември и декември, каза Златева. Четвъртият източник са предварително нагнетени количества от подземното газохранилище в Чирен. Златева добави, че благодарение на това, че \"Булгаргаз\" през декември и януари нагнетяваше газ в газовото хранилище на по-ниска цена, успява да балансира цената от Чирен, която влиза в ценовия микс за февруари.\nПрез януари поради топлото време, както и заради проблеми с един от най-големите индустриални клиенти на \"Булгаргаз\", има с 30 процента намаление на потреблението на газ спрямо месечните договорени количества. Затова през януари са балансирани тези доставки, за да няма проблеми и с газопреносната мрежа, добави Златева.\n\"Всички количества за февруари са осигурени и очакваме на 31 февруари, когато получим всички борсови индекси, да потвърдим тази цена\", каза Златева.\n\n\nБлагодарение на това, че \"Булгаргаз\" не ползва количествата газ от подземното газохранилище в Чирен в момента, България е в много добра позиция от всички страни в ЕС, каза председателят на КЕВР Иван Иванов. Според него само шест страни в ЕС имат процентно по-голяма запълняемост на своите газохранилища, което трябва да даде допълнителна сигурност за следващите месеци.\nДоставките на природен газ са осигурени до края на годината.\nОкончателното решение за цената на природния газ за февруари, по която общественият доставчик ще продава природен газ, ще бъде взето на закрито заседание на КЕВР на 1 февруари от 15:00 часа, каза Иван Иванов.\nРуската държавна „Газпром“ прекрати изцяло доставките до България в нарушение на дългосрочния си договор с „Булгаргаз“ през април миналата година.\n\n\nЦените в България паднаха няколко пъти и след като започна вносът на пълен капацитет по дългосрочния договор за доставка от Азербайджан и откриването на газовата връзка между България и Гърция, която се строеше в продължение на години.\nТемата за природния газ, как са правени доставки и на какви цени се превърна в една от основните по време на предизборната кампания преди вота през октомври.\nПрез лятото служебното правителство неколкократно казваше, че България няма да може да се справи без газ от Русия, и опитваше да възобнови преговорите с руската държавна компания. Договорът изтече на 31 декември."
	},
	{
		"title": "САЩ обявиха \"Вагнер\" за \"транснационална престъпна организация\"",
		"url": "https://www.svobodnaevropa.bg/a/32242173.html",
		"text": "САЩ обявиха частната военна компания \"Вагнер\", която участва с руската армия във войната в Украйна, за \"значима транснационална престъпна организация\". По данни на американските и британски служби в момента между 40 000 и 50 000 членове на \"Вагнер\" се бият на страната на Русия в Украйна. Бойци на частната организация участват и в други конфликти по света, в които Русия официално не участва.\nВ четвъртък от министерството на финансите на САЩ съобщиха, че включват \"Вагнер\" в списъка си с криминални организации като част от усилията \"да се намали способността на Руската федерация да води война срещу Украйна\".\n\"Тъй като санкциите на нашата международна коалиция и контролът върху износа от Русия продължават да удрят [Русия], Кремъл отчаяно търси оръжия и подкрепа – включително чрез бруталната група [\"Вагнер\"] – за да продължи несправедливата си война срещу Украйна\", каза американската министърка на финансите Джанет Йелън.\nВ решението се казва още, че компанията поддържа \"сериозна престъпна дейност\" в продължителен период от време, който включва масови екзекуции, изнасилвания, отвличания на деца и физическо насилие в Централноафриканската република (ЦАР) и Мали.\n\n\nНовото обозначение на групата означава, че всичките ѝ активи в САЩ ще бъдат замразени, а на американските граждани ще бъде забранено да извършват транзакции с групата. Санкционирани са също така няколко компании от Русия, Китай, Люксембург и Обединените арабски емирства за това, че са подпомагали дейността на \"Вагнер\". Китайската компания Spacety China например е санкционирана, защото е продавала на частната военна организация сателитни снимки.\nСвързваната с Кремъл частна армия \"Вагнер груп\" за пръв път придоби популярност по време на сблъсъците в Източна Украйна, а по-късно покрай с конфликтите в Сирия и няколко африкански държави. Нейни войници се появиха и в Беларус малко преди изборите, които дадоха началото на протестната вълна, заляла страната през последната година.\nНаемниците признават, че от \"Вагнер\" не ги задължават да следват някакъв кодекс на изпълнение на задълженията им, което е условие за всеки друг военнослужещ. Те не крият също и че екзекутират заложници, които взимат в плен.\n\n\nОфициално \"Вагнер\" не е вписана в регистрите на правоприлагащите органи и регистъра на юридическите лица в Русия, а бойците ѝ са неизвестни. Твърди се обаче, че Главното управление на Генералния щаб на руските въоръжени сили негласно контролира организацията.\nОсновател и спонсор на частната военна компания е бизнесменът Евгений Пригожин, който е известен като \"готвачът на Путин\". Той дълги години отричаше да е свързан с \"Вагнер\" и едва през септември 2022 г. призна, че е основал групировката."
	},
	{
		"title": "Как живее художничката Ника от Днипро, която на 7 години стана изгнаник във Варна",
		"url": "https://www.svobodnaevropa.bg/a/32240887.html",
		"text": "Ника Стрелецкая познава България отпреди войната. Била е тук на състезания по рисуване и е печелила първите места.\nСрещнах я чак през миналата есен - в база „Заря“ до Варна, където живее заедно с майка си и с още десетки бежанци от Украйна. Моята Фондация „Октрито сърце“ помага на украинските бежанци от началото на хуманитарната криза.\nПо терасата на сградата бяха изложени картини на украински деца. Висяха на въженца и вятърът ги развяваше на фона на сиво небе.\nКартините на Ника ярко се открояваха, но това надали е чудно за дете, което вече е имало 5 персонални изложби - в Украйна, Япония и България.\nИмето ѝ фигурира в книгата „Децата – гордост на Украйна“ и е сред топ 25 на най-изявените деца в украинската „Енциклопедия на детските таланти“.\nОсобено впечатляващи са нейните графики, които разкриват изненадваща творческа зрялост, дълбока емоционалност и въображение.\nНо от почти година войната в Украйна е обсебила съзнанието на детето. От месеци Ника рисува предимно войната. Картините са толкова драматични, колкото е драматична и съдбата на това момиче, преживяло война и превърнато в изгнаник от родината си.\nОт Днипро до Варна\nНика пристига с майка си във Варна няколко дни след започването на войната. Домът ѝ остава в Днипро, баща ѝ също - той е медицински работник в града.\nМайката на Ника – Татяна Охрименко – е художник и преподавател по рисуване. Тя има собствено студио в Украйна, в което до войната са се обучавали над 250 деца.\n„Ника растеше сред четки, бои, моливи и платна за рисуване. Растеше сред картини. Винаги бе заобиколена от хора, които рисуват. Предполагам, че това се е отразило на желанието ѝ също да стане худжник,“ казва Охрименко.\nОчевидно всичко това е помогнало на таланта на Ника да се прояви толкова рано и толкова отчетливо. След пристигането си в България тя и майка ѝ са настанени в хотел в Златни пясъци. За тяхна радост в същия хотел са настанени и няколко семейства с деца, които също са посещавали школата на Охрименко. И тогава те всички започват да рисуват отново.\nПо-късно към тях се включват и други деца от хотела, а рисуването се превръща в своебразна терапия.\nКак живее Ника сега\nСлед приключване на поредната бежанска програма на българското правителство, Ника с майка си и други бежанци са преместени в скромна база до Варна, в която не се предлага изхранване. На повечето бежанци им е изключително трудно с преживяването и разчитат на помощта на доброволци и дарители.\nПокрай това открих Ника, а с това и таланта ѝ. При разнасяне на хранителни продукти и средства от първа необходимост представители на фондацията се бяха натъкнали на мястото, където живее Ника, и на нейните десетки картини, изложени в общите пространства на базата.\nПо-късно тя, заедно с други деца, се включи в курсовете по рисуване в Българо-украинския център, спонсориран от фондацията, а майка ѝ стана негов преподавател-доброволец.\nФондацията ще организира изложба с картините на Ника\nПрез февруари 2023 ще има изложба с картините на Ника. Точно тогава ще се навърши една година от войната, отнела детството на милиони украински деца.\n* Ако някой желае да помогне на Ника и семейството ѝ , може да се свърже с Фондация „Открито сърце“ – www.openheartfund.org\n*Становищата, изказани в рубриката „Мнение“, могат да не отразяват позицията на Свободна Европа."
	},
	{
		"title": "Три минути: Депутатите измислят контрол за главния прокурор, руснаците са на Бали. Но проблемът е Джон Малкович",
		"url": "https://www.svobodnaevropa.bg/a/32241307.html",
		"text": "Добро утро!\nНай-важното от деня и нощта:\n\nШефът на следствието ще разследва главния прокурор\nКиев получава първите танкове до два месеца\nПредприемачите от „Ампеко“\n\nПарламентът подкрепи на първо четене идеята на „Възраждане“ Националната следствена служба да бъде изведена от системата на прокуратурата, а шефът ѝ да може да разследва главния прокурор и неговите заместници.\nВ парламента трябваше да се обсъди и механизъм, по който да се разследва главният прокурор, но част от депутатите не се регистрираха и дебатите бяха прекратени заради липса на кворум.\nВойната и Танковете\nРусия нанесе нова вълна ракетни удари срещу Украйна. Цел на нападението, в което имаше жертви и разрушена енергийна инфраструктура, бяха Киев и Одеса.\nРуската армия засилва атаките си срещу Бахмут, който от месеци е основна нейна цел. Украинските защитници отвръщат с артилерийски обстрел, но работата в полевата болница става все по-тежка. Вижте как изглежда ситуацията в този репортаж.\nДен след като САЩ и Германия обявиха, че ще изпратят танкове за Украйна Володимир Зеленски призова за бързата им доставка и поиска нови ракети с голям обсег и военни самолети. Германските „Леопард“ ще бъдат доставени на Киев до два месеца.\nКолебливостта на Олаф Шолц около решението за предоставяне на танкове стана повод в немския език да се появи нова дума. Дамяна Велева разказва за това как ситуацията се превърна в истински „стрес-тест“ за коалиционното правителство в Берлин.\nЗащо обаче танковете се оказаха „основна част от рецептата“ за успех на бъдещото украинско настъпление срещу руските позиции? Вижте отговорите на експертите.\nБългария и Северна Македония\nБългария може да блокира междуправителствени проекти със Северна Македония, ако Скопие не изпълни изискванията на София във връзка с правата на българите на македонска територия. Предупреждение от външния министър Николай Милков дойде дни, след като българинът Християн Пондиков беше пребит в Охрид.\nЕвропейската комисия ще съди България за неприлагане на европейското законодателство в областта на възобновяемата енергия. Причината е, че София не е предприела нито една мярка към това през 2030 г. 32% от енергията в страната да идва от възобновяеми източници.\nИзраелската компания ELTA Systems има интерес да достави нови радари за българската армия. Купуването на новите радари е част от приоритетните проекти за модернизацията на българската армия, а те са необходими за работата на поръчаните изтребители F-16.\nПапата и хомосексуалността \nПапа Франциск нарече законите, които криминализират хомосексуалността, „несправедливи“. Това е първият път в историята, в който глава на Католическата църква коментира подобни закони. Той е в съответствие с цялостния му подход към ЛГБТ хората и убеждението, че църквата трябва да приема всички и да не ги дискриминира.\nТри препоръки\nНа индонезийския остров Бали все по-често се чува руска реч. Екзотичната дестинация се оказва един от възможните варианти за руснаци, бягащи от мобилизацията в армията заради войната в Украйна. Стигайки до острова, един от тях дори изхвърля руския си паспорт. Боян Тончев разказва историята.\nЕдин билет за театър да струва 400 лева? С това възмущение беше посрещната новината, че големият актьор Джон Малкович ще играе на българска сцена. Според Надежда Московска обаче има въпроси преди този за цената на билетите.\nШест месеца след като беше намушкан, Салман Рушди се завръща към творчеството с нова книга. Тя се казва „Victory City“ (Градът на победата) и излиза на 7 февруари, пише Площад Славейков.\nЧовек на деня\nДа стигнеш от 240 хил. евро до общо 16 милиона долара инвестиции в рамките само на 5 години - звучи невероятно, но за предприемачите от „Ампеко“ това е в реда на нещата. Екипът на компанията са Човеците на деня на Свободна Европа.\nАбонирайте се, за да получавате всяка сутрин в пощата си \"3 минути\" - преглед на най-важните новини.\nИскрено Ваш,\nНиколай Лавчиев"
	},
	{
		"title": "Израел проявява интерес да достави нови радари на българската армия",
		"url": "https://www.svobodnaevropa.bg/a/32240958.html",
		"text": "Израелската компания ELTA Systems, част от държавната корпорация IAI (Israel Aerospace Industries), има интерес да достави нови радари за българската армия. Това стана ясно в четвъртък по време на семинар, организиран от посолството на Израел. Той беше на тема \"Изграждане на модерна отбрана в ера на нарастващи военни заплахи\".\nКупуването на новите радари е част от приоритетните проекти за модернизацията на българската армия и се очакваше търгът за избор на доставчик да бъде обявен скоро. Едно решение на парламентарната комисия по отбрана от последните дни обаче може да отложи покупката.\n\n\nНавременното купуване на радари е важно по няколко причини. На първо място трябва да бъдат доставени преди да пристигнат поръчаните американски изтребители F-16, тъй като са част от наземната инфраструктура за самолетите. Първите поръчани от България изтребители F-16 Block-70 се очаква да бъдат доставени през 2025 г.\nПридобиването на модерни радари е ключово и за ефективното изпълнение на съвместния съюзнически еър полисинг (охрана на въздушното пространство бел. авт.) с НАТО.\nВ момента българските Военновъздушни сили (ВВС) използват съветски радари, които няма да са съвместими с новите изтребители. Поддръжката на наличните радари е на ръба на възможното, се отбелязва в годишните доклади за състоянието на въоръжените сили на Министерството на отбраната.\n\n\nПрез 2021 г. тогавашният министър на отбраната Георги Панайотов каза, че проектът за придобиване на нови радари ще струва около 390 млн. лв. Тогава не беше ясно дали ще се изпълни с обществена поръчка, или при пряко договаряне с правителството на друга държава.\nПо неофициална информация, цитирана от \"Капитал\", запитвания за необвързващи оферти до миналата година са били изпратени до компаниите Lockheed Martin, Leonardo, Thales, Raytheon, Saab, Indra, ELTA Systems, Bae Systems и Hensoldt.\nВ четвъртък стана ясно, че ELTA Systems предлага на България радарни системи ELM-2084 Multi-Mission Radar (MMR) и мултисензорната версия, наречена MS-MMR.\n\n\nКупуването на нови 3D радари е част от проекта за Програма за приоритетни инвестиционни разходи до 2032 г. на Министерството на отбраната. Той включва 13 основни проекта за превъоръжаване на обща стойност над 9 млрд. лв.\nПреди два дни парламентарната комисия по отбрана отхвърли програмата и задължи служебния министър на отбраната Димитър Стоянов да напише нова до три месеца. Причината е, че по закон парламентът трябва да одобрява всеки проект за военен разход над 100 млн. лв., а програмата на служебния кабинет предвиждаше с едно одобрение от парламента правителството да получи картбланш да купува голямо количество скъпо въоръжение.\nМинистърът на отбраната Димитър Стоянов каза на заседанието на комисията, че e невъзможно в рамките на три месеца да бъде направена нова програма, защото няма достатъчно финансови средства.\nТака купуването на радари се отдалечава във времето."
	},
	{
		"title": "Въпрос на мащаб. Какво ще променят западните танкове на бойното поле в Украйна",
		"url": "https://www.svobodnaevropa.bg/a/32240434.html",
		"text": "Когато през 1986 г. германската армия решава да представи качествата на танковете \"Леопард 2\", избира един неконвенционален начин - с бира. Във видео, публикувано в официалния Ютюб канал на германските въоръжение сили, се вижда как войник поставя пълна халба върху танковото оръдие на \"Леопард 2\", за да демонстрира ефективността на стабилизиращия му механизъм.\n\"120-милиметровото оръдие остава в същата позиция за стрелба. При движението не би се разляла дори и халба с бира\", се казва във видеото.\nКачествата на германските бойни танкове обаче не се ограничават само със стабилността на оръдието. Очаква се те, заедно с американските танкове \"Ейбрамс\", да изиграят ключова роля в офанзивата, която Украйна предполагаемо подготвя срещу руските позиции.\nТези западни танкове са \"основна част от рецептата\" за успех на това настъпление, посочва пред Радио Свободна Европа Джон Спенсър, пенсиониран майор от американската армия и председател на програмата за Изследвания на войната в градска среда в Madison Policy Forum.\n\"Те се нуждаят от танк, който да превъзхожда повечето руски танкове\", казва Спенсър.\n\nВ сряда стана ясно, че САЩ ще доставят 31 танка \"Ейбрамс\" на Украйна. Германия от своя страна ще изпрати на Киев 14 танкa \"Леопард\" и ще започнат обучение на украински военни как да си служат с новата техника възможно най-скоро. Освен това Берлин няма да пречи и на други държави, сред които Полша и Финландия, да снабдяват Украйна с германски бойни машини.\nСпоред множество информации Киев се готви за офанзива през пролетта, която ще включва стотици танкове заедно с други бронирани бойни машини, артилерия, пехота и авиация - това е военна стратегия, известна като общовойскови бой (combined arms).\nС какво западните танкове са по-добри от руските\nЗападните танкове като \"Леопард 2\" и \"Ейбрамс\" имат превъзходство пред руските, защото имат по-добри възможности за наблюдение, посочва Джон Спенсър. Това им позволява бързо да намират и да се прицелват във вражески обекти.\nТе имат и по-добра стабилизация, позволяваща им да стрелят с точност, докато са в движение.\n\nЕксперти твърдят, че западните танкове са и по-безопасни от руските модели. Те разполагат със здрави врати, които разделят хората вътре от складираните боеприпаси.\n\n\nДосега Германия, САЩ и Обединеното кралство са се съгласили да прехвърлят 59 танка на Украйна. Това включва 14 \"Леопард 2\", 31 \"Ейбрамс\" и 14 \"Челинджър 2\". По-рано Франция също съобщи, че ще изпрати танкове на Украйна – 40 танка AMX-10 RC. Очакват се още съобщения за предстоящи доставки през следващите седмици.\nОсвен модерните западни танкове Украйна очаква и 100 съветски танка от Чехия. Водят се преговори и за други 80 от Кипър.\nОт колко танкове има нужда Украйна\nПрез декември Валерий Залужни, главнокомандващ на въоръжените сили на Украйна, каза, че страната му се нуждае от 300 танка, 600-700 бойни бронирани машини и 500 гаубици, за да отблъсне руските сили - бройка, която бивш американски генерал определи като \"наистина голямо искане\".\nСпоред Марк Кънсиън, военен анализатор в Центъра за стратегически и международни изследвания (CSIS), Украйна ще се нуждае от поне 100-150 западни танка, за да има реално ефективност на бойното поле.\n\"Мащабът е важен\", коментира той пред Радио Свободна Европа. По думите му, въпреки че такъв брой танкове \"няма да промени значително хода на нещата, ще забележите, че техните въоръжени сили ще са по-ефективни\".\nУкрайна е имала около 850 танка преди войната и е загубила поне половината от тях според данните на Oryx - уебсайт, който използва инструменти с отворени данни за преброяване на унищоженото оборудване.\nДействителните загуби обаче са вероятно много по-високи. Украйна не разкрива броя на танковете си, като казва, че това е държавна тайна.\n\n\nПрез първите 11 месеца от войната страните членки на НАТО от Източна Европа дариха стотици съветски танкове на Украйна, но способността им да доставят такива оръжия е ограничена. Това прави танковете западно производство най-очевидната алтернатива.\nОсвен това НАТО разполага с по-голям капацитет да снабдява с боеприпаси собствените си танкове. Танковете на НАТО използват 120-милиметрово оръдие, което се произвежда в страните членки, докато танковете от съветската ера използват 125-милиметрово оръдие и снабдяването им с муниции може да се окаже трудно, казват експертите.\nПроизведеният в Германия \"Леопард 2\", разработен за първи път през 1979 г., е основният боен танк, използван в Европа. От друга страна \"Ейбрамс\", който е произведен година по-късно, е най-силният модел на американските въоръжени сили.\nКога новите танкове ще стигнат до бойното поле\nПо думите на Джон Спенсър танковете \"Леопард 2\" могат да влязат в употреба в Украйна за по-кратко време от \"Ейбрамс\", които изискват по-дълъг период на обучение. Според Спенсър Украйна може да е готова да използва германския модел до седмици.\nМеждународният институт за стратегически изследвания изчисли, че има повече от 2000 танка \"Леопард 2\" в Европа, включително Турция, което ще помогне на държавите от НАТО да обединят своите ресурси, за да достигнат нужното ниво на подкрепа.\n\nВъпреки това, много от танковете \"Леопард 2\" са по-стари модели, които са били на съхранение от години и вероятно изискват поддръжка и надстройки преди да могат да бъдат използвани на бойното поле.\nВ същото време американски служители казаха, че ще отнеме месеци, преди 31-те \"Ейбрамс\" да достигнат Украйна. Администрацията на президента Джо Байдън обясни забавянето с мотива, че газовите турбини на американския модел използват реактивно гориво и следователно за украинската армия ще бъде по-трудно да ги използва и поддържа в сравнение с \"Леопард 2\".\n\nНякои експерти отхвърлиха подобни опасения, като казаха, че въоръжените сили на Украйна са показали способността си да се приспособяват към ново оборудване.\n\nНедостатъкът на използването на различни западни модели танкове обаче е, че Украйна ще трябва да изгради верига за доставки за всеки един от тях, което усложнява логистиката.\nКак танковете ще помогнат на Украйна\nСпоред представители на САЩ западните танкове ще бъдат ключов компонент в битките, които се очакват на открития терен в Източна Украйна през следващите месеци. Смята се, че Русия също се готви за настъпление през пролетта.\n\nПо думите на Спенсър обаче бойните танкове ще са от решаващо значение не само за сраженията в открит терен, но и в градска среда. Това според него се вижда от ожесточените битки за украинските градове. Такива през последните седмици се водеха в Соледар в Донецка област, като в сряда украинските сили съобщиха, че са се изтеглили от града.\n\n\n\"Украинците се нуждаят от танкове, за да продължат напред и да си върнат територии, особено градски територии. Това е битката\", посочва Спенсър.\nКакво друго освен танкове\nТанковете ще бъдат използвани заедно със западни бронирани бойни машини. По-рано този месец САЩ и техните съюзници в НАТО се съгласиха да изпратят стотици такива машини, наричани понякога \"леки танкове\", в Украйна.\n\nБронираните бойни машини се използват главно за транспортиране на войски около бойното поле, но някои са способни и да унищожават танкове.\n\nВъпреки че доставката на танкове е голям пробив, това не е последната оръжейна система, която Украйна иска от Запада. Киев също така все още призовава за западни изтребители и ракети с голям обсег. САЩ обаче отказаха да изпратят на Украйна ATACMS - прецизни ракети с обсег до 300 километра, поради опасения, че това може да доведе до ескалация на войната.\nДжон Хърбст, бивш посланик на САЩ в Украйна от 2003 до 2006 г., каза пред Радио Свободна Европа, че ракетите с голям обсег са дори по-важни от западните танкове заради способността им да покосяват руските вериги за доставки.\n\n\"В момента, в който Украйна получи ракети с голям обсег, руските складове просто са \"чао\", смята Хърбст.\n\"Русия ще трябва да изгради нови по-далеч от фронта. А ако руснаците нямат оборудване, те няма да могат да изпращат и войски на фронта\", коментира той.\n\nСпоред Марк Кънсиън от Центъра за стратегически и международни изследвания, \"най-важното нещо\" за Украйна е военната помощ от страна на САЩ и техните съюзници в НАТО да продължава във все такъв голям мащаб.\n\n\"Погледнато в дългосрочен план, това е много по-важно от всеки конкретен елемент в пакета за помощ. [Украйна] не може да оцелее или да спечели, ако помощта намалее значително или изцяло спре\", обобщава Кънсиън."
	},
	{
		"title": "Русия нанася нова вълна ракетни атаки. Киев и Одеса са засегнати",
		"url": "https://www.svobodnaevropa.bg/a/32240572.html",
		"text": "Русия нанесе нова вълна от ракетни удари по Украйна сутринта в четвъртък, часове след нощна атака с дрон. Украинските власти съобщават за най-малко един загинал.\nНовината идва ден след като Германия и САЩ обещаха да предоставят на Киев модерни бойни танкове, а Киев призова западните си съюзници за ракети с далечен обсег и военни самолети за засилване на противовъздушната отбрана на страната.\nКметът на Киев Виталий Кличко съобщи, че един човек е загинал, а други двама са ранени при удара по столицата и призова жителите да останат в убежищата. \"В резултат на ракета, попаднала в нежилищна сграда в район Холосиев, имаме информация за един загинал и двама ранени. Ранените са настанени в болница\", каза той.\nРъководителят на военната администрация на Киев Сергей Попко каза, че повече от дузина ракети са унищожени над столицата от противовъздушната отбрана.\n\"Противникът изстреля повече от 15 крилати ракети по посока на Киев. Благодарение на отличната работа на противовъздушната отбрана всички въздушни цели бяха свалени\", каза той. Андрий Ермак, ръководител на администрацията на президента на Украйна, написа в Телеграм, че \"първите руски ракети вече са свалени\", без да уточнява къде.\nДве енергийни съоръжения са били поразени от руски ракети в южната част на Одеса, съобщиха местните власти.\n\"Вече има информация за нанесени щети на два обекта от критичната енергийна инфраструктура в Одеса. Няма пострадали. Силите за противовъздушна отбрана работят над Одеска област\", написа в социалните мрежи ръководителят на военната администрация на областта Юрий Крук.\nЦентралният регион Виница също е бил обект на руски ракети, съобщи ръководителят на областната военна администрация Сергей Борзов, като добави, че няма пострадали.\n\nПо-рано Генералният щаб на украинската армия съобщи, че военните сили на Украйна са унищожили 24 безпилотни самолета, включително 15 над Киев, които Русия е изстреляла при нощни атаки.\nСпоред ежедневния доклад на Генералния щаб от четвъртък руската армия продължава да оказва натиск на изток, главно в Бахмут и Авдиевка в Донецка област и Червопопиевка в Луганск\n\"Въпреки че понесе многобройни загуби, противникът не спря настъпателните си действия\", съобщи Генералният щаб, като добави, че украинските защитници са отблъснали атаки и в Лиман, Купянск, Запорожие и Херсон.\nПо-рано в сряда стана ясно, че Русия \"засилва\" офанзивата си край Бахмут, където е разположила \"превъзходен брой войници и оръжия\".\nНа 25 януари украинските официални лица също така съобщиха, че са загубили от руските сили солодобивния град Соледар в Донецка област.\nДоставките на танкове са предвидени до няколко месеца, като се очаква нова руска офанзива през пролетта."
	},
	{
		"title": "Зеленски призова за нови ракети и бърза доставка на обещаните танкове",
		"url": "https://www.svobodnaevropa.bg/a/32240247.html",
		"text": "Украинският президент Володимир Зеленски призова за бърза доставка на обещаните от САЩ и Германия танкове и поиска нова доставка на ракети с голям обсег и военни самолети. Това стана във вечерното му видеообръщение в сряда.\nЧасове по-рано Вашингтон и Берлин обявиха плановете си да изпратят десетки модерни бойни танкове на Украйна. Решението им дойде след интензивни вътрешнополитически дебати и натиск от страна на съюзниците от НАТО да отговорят на призивите на Киев за до 300 танка, които да помогнат на Украйна да отблъсне руската агресия.\nЗеленски приветства решението за танковете като решаващо за надеждите на Киев за победа, като подчерта също, че \"скоростта и обемът сега са ключови\".\n\"Трябва да отворим и доставките на ракети с далечен обсег на действие за Украйна. Това е важно - трябва да разширим сътрудничеството си и в областта на артилерията, трябва да влезем в доставка на самолети за Украйна. И това е една мечта. И това е задачата\", каза Зеленски.\nТой добави още, че по-рано през деня е разговарял с генералния секретар на НАТО Йенс Столтенберг.\nРешението на САЩ и Германия да изпратят танкове идва, след като по-рано този месец Великобритания съобщи, че ще изпрати 14 от своите танкове \"Чалънджър 2\", като за реализацията на всички тях може да са необходими месеци обучение и друга подготовка.\nПрезидентът на САЩ Джо Байдън каза, че Вашингтон ще изпрати 31 от своите високотехнологични танкове \"Ейбрамс\", като по негови думи това не представлява нападателна заплаха за Русия. Говорителят на Съвета за национална сигурност към Белия дом Джон Кърби каза, че доставката може да отнеме месеци.\nПо-рано в сряда германският канцлер Олаф Шолц каза, че Берлин ще предостави 14 танка \"Леопард 2\" и ще разреши на трети страни да реекспортират собствените си произведени в Германия \"Леопарди\".\nГоворителят на Кремъл Дмитрий Песков каза, че политическите решения на Запада, включително изпращането на танковете, създават \"много много напрегната\" ситуация в областта на сигурността в Европа и за света като цяло.\nДоставките се обсъждат на фона на опасенията за предстояща пролетна офанзива на Русия."
	},
	{
		"title": "\"Щом стъпихме тук, си изхвърлих руския паспорт\". Бягство от войната на екзотичен остров",
		"url": "https://www.svobodnaevropa.bg/a/32239217.html",
		"text": "На летището Нгура Рай в Денпасар, главният град на остров Бали, млада двойка чекира багажа си. „Моят куфар лети за Москва, неговият – за Рим“, казва момичето на служителя и прегръща приятеля си, когото скоро задълго няма да види.\nДвамата ще летят заедно до Доха, Катар, но там пътищата им се разделят. Момчето, на видима възраст около 25-30 години, не желае да се прибере в родината си, в която усилено се говори за нова вълна на мобилизация в руската армия. Успял е да си уреди престой при приятели в Италия. Момичето се прибира в Москва при роднините си.\nМного други като тях просто остават за неопределен период на екзотичния остров, на който животът е сравнително евтин. Стига някак да успееш да стигнеш дотам.\n\n\nДруг млад руснак разказва, че след обявяването на мобилизацията първо бяга в Узбекистан. Там два месеца чака да се появи оферта за самолетен билет до Бали, който да може да си позволи. И накрая намира.\nБезсрочни туристи\nСлед началото на руската инвазия в Украйна десетки хиляди руснаци бягат от родината си. Втора, още по-мащабна вълна напускащи страната предизвиква и обявената от Путин на 21 септември 2022 г. мобилизация в армията. Тогава бегълците стават стотици хиляди.\nВ зависимост от възможностите си, голямата част от заминаващите предпочитат „близката чужбина”– Грузия, Армения, Казахстан, Узбекистан, Азербайджан. Вариант са дори Турция, Монголия и Израел. Мнозина обаче стигат и по-далеч – чак до Латинска Америка или до Югоизточна Азия. По-конкретно Тайланд, Виетнам и Индонезия.\nБали е любима дестинация за много руснаци още преди войната. Според данни отпреди пандемията от COVID-19, Русия е на четвърто място по брой туристи, посетили острова. Дори по време на пандемията страната успява да се класира сред първите десет държави, от които пристигат най-много чужденци.\nСлед началото на войната това, което се променя, е продължителността на престоя на руските граждани. По данни на имиграционните власти на Индонезия към март 2022 г. повече от 2700 руски граждани са пребивавали в Бали. Към септември броят им вече е над 14 500.\nМного от руснаците на острова казват, че Бали вероятно е междинна спирка, преди да решат къде да уседнат. А според индонезийския министър на туризма Сандиага Уно, цитиран от The New York Times, сега руските граждани остават на острова средно за повече от 90 дни. Преди войната престоят им е бил със средна продължителност между една и две седмици.\nПовече руснаци, отколкото австралийци\nДруга показателна статистика предоставя имиграционната служба на летището Нгура Рай в Денпасар, където всеки пристигащ турист е длъжен да си издаде виза за пребиваване в Индонезия.\nСпоред службата руските граждани са най-многобройните кандидати за документите за 2022 г. Изпреварват в пъти дори австралийците, за които остров Бали е традиционна и значително по-близка дестинация.\nИндонезийската информационна агенция Antara съобщава, че имиграционната служба на Нгура Рай е издала около 71 000 разрешения за пребиваване на чужди граждани с различни категории визи през миналата година, в това число разрешения за престой, за удължаване на визите при пристигане и разрешения за временно и постоянно пребиваване в страната.\nДанните показват, че за периода 29 762 руски граждани са кандидатствали за виза за пребиваване, следвани от австралийците - 8 219, германците - 7 434, французите - 6 547 и гражданите на Великобритания - 6 516.\nОще лични истории\nРуснаците на остров Бали не разговарят охотно за войната в Украйна и за конкретните причини, които са ги довели в Индонезия. Но понякога казват по нещо лично за себе си, предимно в неформални разговори. Не искат да бъдат подробно разпитвани.\nПодобен е случаят с Юри от Красноярск. Той е на 32 години и е пристигнал в Бали с жена си Анна и двете си деца. Съпругата му е от Москва, но е живяла няколко години в Испания и притежава испански паспорт.\n\n\n\nЩом стъпихме тук, си изхвърлих руския паспорт\nЮри от Красноярск\n\n\n\n„Още преди началото на войната разбрахме накъде отиват нещата”, разказва той при случайна среща на детска площадка. Семейството първоначално заминало за Испания, но за Юри е било невъзможно да си намери бързо работа: \"Тогава Анна каза, че винаги е мечтала да посети Бали. Щом стъпихме тук, си изхвърлих руския паспорт.”\nЮри не мисли за връщане в Русия. Съпругата му е йога-учител и вече е успяла да завърти клиентела сред руснаците в Бали. Законите в Индонезия по принцип не позволяват на чужденци да работят свободно в страната, но някои го правят нелегално или намират други вратички в нормативната уредба.\n\n\nРадио Свобода цитира друг случай – на 40-годишния Сергей от Тула, който неочаквано и за самия него се озовава на Бали през октомври 2022 г.\n\n\n\nПодписаха мобилизацията, трябва да се махаш оттук\nСергей от Тула\n\n\n\n„Аз самият стоя далеч от политиката, игнорирам всички новинарски предавания“, разказва той. Един ден, след като завел децата на училище и се върнал да закуси, жена му казала: \"Подписаха мобилизацията, трябва да се махаш оттук\". С всеки ден тя ставала все по-притеснена.\nПриятели на семейството, които от две години живеят в Бали, канят Сергей да отиде при тях. Той казва, че ако всичко не се е било случило толкова бързо, е щял да има време да се подготви и може би да избере друго място. Например не е знаел, че няма да има възможност да работи легално.\n„Честно казано, срам ме е да бъда сред цялата тази красота, когато близките ми са в трудна ситуация: цялото ми семейство остана там, включително родителите ми. Разбира се, звъня им всеки ден. Ако тази болест се разпространи, имам предвид военните действия, и моите близки не могат да напуснат страната, аз ще се върна и ще направя всичко за тях, което зависи от мен“, казва Сергей."
	},
	{
		"title": "Кaк танковете за Украйна се превърнаха в \"стрес-тест\" за германското правителство",
		"url": "https://www.svobodnaevropa.bg/a/32239574.html",
		"text": "Да шолцваш (от немското scholzen) – да се колебаеш, дълго време да отлагаш решение, да избягваш ясните и еднозначни позиции. Или именно нещата, в които е обвиняван канцлерът на Германия Олаф Шолц. Новата дума може да се намери в иронични коментари за Шолц още от времето преди той да застане начело на германското правителство. През последните дни тя отново стана актуална – този път заради колебанието на германския канцлер дали да изпрати на Украйна бойни танкове.\nСедмици наред Олаф Шолц отказваше да даде ясен отговор каква е позицията му по въпросa. Повтаряше единствено, че всяко решение трябва да бъде тясно координирано с останалите западни съюзници.\nТази нерешителност беше остро разкритикувана не само от опозицията, но и от коалиционните партньори на Шолц – „Зелените“ и Свободната демократическа партия (СДП). Те определиха поведението му за „срамно“ и го обвиниха, че с колебливостта си нанася сериозни щети на репутацията на Германия пред света.\nВътрешните спорове накараха медиите в страната да заговорят за криза в управляващата коалиция. Някои дори нарекоха дебата за танковете „стрес-тест“ за оцеляването ѝ.\nВъпросът беше решен едва в сряда, когато Шолц най-накрая съобщи, че Германия ще изпрати на Украйна 14 от своите бойни танкове „Леопард“. Това ще се случи в координация със САЩ, които също ще предоставят бойни танкове на Киев. Освен това Берлин ще позволи и на Полша и Финландия да дарят тежки бойни машини от същия вид, с които разполагат.\nКакви са причините решението да се забави толкова? И означава ли то, че управляващата коалиция все пак запазва стабилност?\nГерманското \"нито да, нито не\"\nСпоред германската обществена телeвизия ARD Украйна e изпратила първото си официално искане за германски бойни танкове още в началото на март миналата година - само седмица след началото на руската инвазия на 24 февруари. Призивите се увеличиха през последните седмици, като Киев посочва, че танковете са му необходими, за да предприеме ново контранастъпление и да си върне завзетите от Русия територии.\n\n\nНяколко европейски държави, сред които Полша и Финландия, казаха, че са готови да изпратят на Украйна своите танкове „Леопард“, закупени от Германия. За целта обаче е нужно изричното съгласие на страната производител. От офиса на канцлера така и не казваха дали такова ще бъде дадено.\n„Дори и да не получим това одобрение, пак ще прехвърлим нашите танкове заедно с други в Украйна“, заплаши премиерът на Полша Матеуш Моравецки, след като в продължение на седмици Олаф Шолц избягваше ясен отговор какво смята да предприеме.\nПо време на Световния икономически форум в Давос, на който Шолц изнесе просторна реч за ситуацията в Украйна, той изобщо не спомена въпроса за бойните танкове. А в останалите случаи, когато беше запитан по темата, той повтаряше твърде общата си позиция, че държи Германия да не предприема никакви „солови акции“ и всички действия да са координирани с останалите западни партньори.\nПо време на срещата на НАТО в петък липсваше ясна позиция и от страна на министъра на отбраната Борис Писториус, който също като Шолц е от Германската социалдемократическа партия (ГСДП).\nБерлин трябва да прецени „всички предимства и недостатъци, преди да вземе подобно решение. Убеден съм, че ще има решение в скоро време, но не знам как ще изглежда то“, каза Писториус след срещата.\n\"Германия се провали\"\nВ опит да оправдае неясната комуникация говорителят на правителството Щефан Хебещрайтер посочи, че „колкото по-непублични“ са преговорите и обсъжданията, толкова по-успешни ще са те.\nТова обяснение не беше приветствано нито от германската общественост, нито от останалите членове на управляващата коалиция. В събота председателка на парламентарната комисията по отбрана Мари-Агнес Щрак-Цимерман, която е от най-малката партия в коалицията - тази на свободните демократи, нарече поведението на Шолц като „катастрофа“.\n\n\n\nИсторията ни гледа, а Германия за съжаление се провали\n\n\n\n„Историята ни гледа, а Германия за съжаление се провали. Трябваше да има поне някакъв сигнал, за да се даде зелена светлина на нашите партньори“, каза тя.\nПо думите ѝ ако Шолц вижда аргументи против това страната да предостави танкове на Украйна, той трябва да ги обясни.\n„Всеки ден там умират невъобразимо много хора, Украйна е днес големият губещ [от липсата на германско решение] и това е просто срамно“, добави още Щрак-Цимерман.\n\n\nОстра критика се чу и от другия коалиционен партньор на Шолц – партията на „Зелените“. В понеделник съпредседателят на движението Омид Нурипур също поиска да чуе аргументите на канцлера да бави решението.\nСтигна се и до и противоречия между Шолц и Аналена Бербок, министърката на външните работи от партията на „Зелените“. В неделя тя съобщи, че Германия „няма да попречи“ на други държави да изпратят „Леопард“ на Украйна. Това обаче беше отречено от говорителя на Шолц, който каза, че няма съгласувано правителствено решение и всяко евентуално искане за изпращане на германски танкове първо трябва да бъде обсъдено и прието от кабинета.\nКакви са причините за колебанието на Шолц\nВътрешните разногласия в управлението на Германия не останаха незабелязани от наблюдателите. Журналистът Томас Райхарт от обществената ZDF определи дебата за танковете като „стрес-тест за коалицията“ и посочи, че той я е поставил в „тежка криза“.\n\n\n\nХора, нашият враг се казва Путин\n\n\n\n„Хора, нашият враг се казва Путин“, наложи се да напомня на колегите си председателят на външната комисия в бундестага Михаел Рот в опит да прекрати спор между представители на своята партия – ГСДП, и коалиционните партньори от СДП.\nРазногласия обаче има не само между отделните партньори във властта, но и сред самите социалдемократи (ГСДП). По-лявото крило в ГСДП продължaва да се противопоставя на военната помощ за Украйна. Негови представители често заплашват с евентуалната опасност това „да въвлече Германия във война“.\n„Г-жа Щрак-Цимерман и други ни вкарват във военен конфликт. Същите хора, които днес призовават да действаме сами с тежките бойни танкове, утре ще крещят за [изпращане] и на самолети или войници“, каза председателят на парламентарната група на ГСДП Ролф Мютцених в отговор на своята колежка Щрак-Цимерман от партията на либералите.\n\n\nДруга причина за забавеното и колебливо решение на Олаф Шолц - въпреки преките отражения върху стабилността на коалицията му - са настроенията в германското общество. Социологическо проучване от последните дни показа, че 46% от германците подкрепят изпращането на танкове на Украйна, а 43% са против. Това беше използвано като аргумент и от самия Шолц, който посочи, че обществото подкрепя „спокойното и балансирано поведение на правителството“.\nИмидж на \"спирачка\"\nСлед като в сряда канцлерът все пак съобщи окончателното решение страната да изпрати свои \"Леопард\" на Украйна, последваха предимно позитивни реакции. Както „Зелените“, така и либералите приветстваха новината, а думите им оставиха впечатлението, че кризата в коалицията е поне временно преодоляна. Критиката за колебливото поведение на Шолц обаче остава, както и съмненията в способността му да взима бързи решение в напрегнати ситуации.\n„Решението беше трудно, отне твърде много време, но в крайна сметка беше неизбежно“, коментира представителката на либералите Щрак-Цимерман.\nАнтон Хофрайтер от „Зелените“ също приветства новината, но с умерена нотка на критика. „Естествено, щеше да е по-добре, ако решението беше взето по-бързо, особено за репутацията на Германия в Европа“, каза той.\nВ интервю за ZDF в сряда вечерта Шолц отхвърли обвиненията, че е действал твърде бавно и нерешително, и опита да даде ново значение на думата scholzen. Според него тя всъщност означава: „приносът на Германия е най-голям“.\nЕдва ли обаче това тълкувание ще бъде възприето. Дългото колебание на канцлера ще има своята цена, написа журналистката Никол Конерт. По думите ѝ дори и след историческото решение на Шолц да изпрати на Украйна бойни танкове имиджът му на „спирачка“ няма да избледнее."
	},
	{
		"title": "Три минути: \"Ейбрамс\" и \"Леопард\" за Украйна. Национален отбор без цветнокожи. Как се възражда списание \"Дъга\"?",
		"url": "https://www.svobodnaevropa.bg/a/32239627.html",
		"text": "Добро утро!\nНай-важното от деня и нощта:\n\nСамо намаление за градския транспорт от печалбите на „Лукойл“\nУкрайна получава танкове от САЩ и Германия\nСписание „Дъга“\n\nФутболисти, които притежават чуждо гражданство и са „с друг цвят на кожата“ няма да играят за българския национален отбор по футбол, каза техническият директор на Българския футболен съюз (БФС) Георги Иванов. Думите му идват след десетилетия усилия на световните футболни организации и членуващите в тях федерации да изкоренят расизма в този спорт.\nБившият футболист твърди, че не е направил расистко изказване и e разбран погрешно, но въпреки това стои зад думите си.\nПолитики в България\n„Продължаваме промяната“ (ПП) обсъжда съвместно явяване на предсрочните парламентарни избори с „Демократична България“ и други организации и партии, с които има „обща визия за България“.\n73 млн. лв. от постъпленията от свръхпечалбите на „Лукойл Нефтохим“ Бургас ще се използват за отстъпки в градския транспорт. Решението е на служебния кабинет, който съобщи, че „работи“ и за нова програма за компенсации на потребителите на горива по подобие на отстъпката от 25 ст. на литър.\nКомисията по земеделието в парламента не прие спорни предложения за законови промени на ДПС и \"Български възход\" (БВ), които предвиждаха улесняване на сечите и строителството в горите. Единствената спорна промяна предвижда възможност за отсичане на дървета без разрешително и без те да са маркирани, когато това се налага при природни бедствия или при риск за хората.\nСтолична община обмисля да продаде общински имот в Бояна на боксьора Кубрат Пулев. Предложението е на ройонен кмет на ГЕРБ и трябва да бъде гласувано от общинския съвет. Предлаганата цена обаче е много по-ниска от пазарната.\nТанковете за Украйна\nСАЩ ще доставят 31 танка „Ейбрамс“ на Украйна, а Германия 14 танка „Леопард“, съобщиха лидерите на двете страни Джо Байдън и Олаф Шолц. Външният министър на Русия Сергей Лавров каза, че американски танкове в Украйна ще са „явна провокация“ към страната му.\nУкраинските сили са се изтеглили от град Соледар в Донецка област, съобщи Киев. Смята се, че превземането на града би улеснило атаките срещу ключовия Бахмут, разположен на около 20 километра.\nДвама британските хуманитарни работници в Украйна са били убити. По думи на родителите на единия от тях те са загинали при опит да евакуират възрастна жена от Соледар, а колата им е била ударена от артилерийски снаряд.\nЧастната военна компания „Вагнер“ набира в редиците си затворници украински граждани, които по време на войната са били насилствено прехвърлени в места за лишаване от свобода на територията на Русия.\nОт 24 февруари насам Киев постепенно подобрява възможностите си за отбрана срещу ракети и дронове, а това се дължи на доставките на оръжие от Запада. Вижте с какво Украйна брани небето си.\nПравата в Русия\nНосителите на Нобелова награда за мир за 2021 г. Дмитрий Муратов и Мария Реса призоваха Международния комитет на Червения кръст да се намеси в защита на руския опозиционер Алексей Навални. Той е в наказателна колония в Русия и през последните месеци здравето му се влошава, но няма достъп до медицински грижи.\nМосковският градски съд разпусна най-старата правозащитна организация в Русия. Съдебният състав удовлетвори искането на руското правосъдно министерство за ликвидиране на основаната през 1976 г. Московска хелзинкска група.\nАрестите в Нексо\nСофийският градски съд намали наложените от прокуратурата парични гаранции от по 1 милион лева на двама обвиняеми по случая Нексо. Гаранциите на Траян Николов и Калин Методиев са намалени съответно на 100 и 150 хил. лв.\nПри акцията на прокуратурата срещу Нексо е имало „конкретно избран момент, целящ конкретни политически резултати“. Въпреки потенциалните политически мотиви обаче около компанията остават и реални съмнения. Това казаха в интервю за Свободна Европа журналистката от БНР Силвия Великова и журналистът от Капитал Йоан Запрянов.\nДве препоръки\nОсвен в Шенген и еврозоната България иска да влезе и в Организацията за икономическо сътрудничество и развитие. По негови данни България не стои зле, но хронични проблеми я дърпат назад: неефективно управление и недостатъци в областта „върховенство на закона“. Красен Станчев разказва.\nХудожникът Йозеф Бойс не променя представата за изкуството - но опитва, като променя гледната точка. Той слага в центъра не сътвореното, а сътворението, не творческия продукт, а творческия акт. Пламен Асенов припомня историята на твореца, преподавател и теоретик на изкуството.\nЧовек на деня\nОт беден квартал на Ню Йорк тя се издига до световната сцена с енергия и трудолюбие. Днес е многократно награждаван музикант и посланик на редица хуманитарни каузи. На своя 42-и рожден ден Алиша Кийс е Човек на деня на Свободна Европа.\nИ още нещо за разкош\nДжулиано Димитров рисува комикси от малък, а любовта му към тях започва от българското списание „Дъга“. То излиза за първи път през 1979 г. Сега той е част от екипа, който възражда идеята заедно с други артисти. Това видео може да ви оправи деня.\nАбонирайте се, за да получавате всяка сутрин в пощата си \"3 минути\" - преглед на най-важните новини.\nИскрено Ваш,\nНиколай Лавчиев"
	},
	{
		"title": "Съд в Москва разпусна най-старата правозащитна организация в Русия",
		"url": "https://www.svobodnaevropa.bg/a/32239357.html",
		"text": "Московският градски съд разпусна най-старата правозащитна организация в Русия, съобщи Радио Свобода. Съдебният състав удовлетвори искането на руското правосъдно министерство за ликвидиране на основаната през 1976 г. Московска хелзинкска група.\nФормалната причина за принудителното закриване на организацията е, че нейни членове са участвали в събития “извън своя регион” - тоест извън Москва. Съдия Михаил Казаков взе решението за по-малко от 20 минути, съобщи Медиазона.\n“Разрушавате правозащитното движение, унищожавате го”, каза Валерий Боршов, съпредседател на организацията, след произнасянето на съдебното решение в сряда.\n“Ликвидирането на групата е сериозен удар за правозащитното движение не само в Русия, но и по света.”\nМосковската хелзинкска група е основана от съветски дисиденти в апартамента на руския физик и носител на Нобелова награда за мир Андрей Сахаров в Москва през 1976 г. Сред основателите са Людмила Алексеева, която беше председателка на организацията до смъртта си през 2018 г., Юрий Орлов, Александър Гинзбург, Елена Бонер.\nПрез 2012 г. Московската хелзинкска група беше една от първите правозащитни организации, които осъдиха руския Закон за чуждестранните агенти. Впоследтвие законът беше затяган многократно и стана основа за атаки срещу гражданското общество в Русия.\nОт началото на непредизвиканата руска военна инвазия в Украйна през февруари 2022 г. правозащитната организация подпомагаше украински граждани в Русия да избегнат преследване и рeпресии от страна на руските власти.\nРешението за закриването на Московската хелзинкска група идва малко повече от година след като беше закрита друга известна правозащитна организация в Русия - центърът “Мемориал”.\nОт началото на войната в Украйна репресиите на руските власти срещу независими неправителствени организации и медии се увеличиха. Много от тях бяха принудени да преустановят дейността си в Русия."
	},
	{
		"title": "САЩ и Германия изпращат близо 50 модерни танка на Украйна. Следват и други държави",
		"url": "https://www.svobodnaevropa.bg/a/32239229.html",
		"text": "САЩ ще доставят 31 танка “Ейбрамс” на Украйна, каза президентът Джо Байдън на пресконференция в сряда. По-рано Германия съобщи, че ще изпрати на Киев 14 танкa “Леопард”.\nХодът, обявен от Берлин и Вашингтон на 25 януари, представлява важен обрат в позицията на западните съюзници.\nНа 24 февруари 2022 г. Русия нападна Украйна по заповед на президента Владимир Путин. Оттогава много държави изпратиха отбранително оръжие на Украйна, но войната продължава да се води при оръжейно надмощие на Москва.\nТанковете са настъпателно оръжие, което държави от НАТО отказваха да предоставят на Украйна от опасения, че Киев може да го използва на територията на Руската федерация. Обрат в тази нагласа настъпи в петък по време на среща на страните от НАТО в американската военна база „Рамщайн“ в Германия. Тогава най-малко 10 държави се ангажираха да предоставят на Украйна именно настъпателно оръжие, макар че в него делът на танковете беше малък.\n\n\nПрезидентът на САЩ Джо Байдън каза в сряда, че танковете “Ейбрамс” (M1 Abrams) са ключови за съпротивата на Украйна срещу нейния противник. Той добави, че новата военна помощ “не е заплаха за нападение срещу Русия”.\nБайдън каза още, че САЩ ще започнат обучение на украински военни как да си служат с новата техника възможно най-скоро.\nГермания съобщи по-рано в сряда, че ще предостави на Украйна танкове “Леопард” (Leopard 2). Страната досега отказваше и настояваше, че ще изпрати такава помощ само ако и САЩ го направят.\nВ сряда германският канцлер Олаф Шолц каза, че според него по-предпазливият подход на страната е бил правилен. Той потвърди обхвата на германската помощ, включваща танкове, логистично оборудване, боеприпаси и поддръжка, както и обучение на украински военни за управление на танковете в Германия. Очаква се танковете да бъдат доставени до 3 месеца.\n\"Трябва винаги да даваме много ясно да се разбере, че ще направим необходимото и възможното, за да подкрепим Украйна, но същевременно и да предотвратим ескалация между Русия и НАТО\", каза Шолц.\nСлед оповестяването на решението генералният секретар на НАТО Йенс Столтенберг се срещна с германския министър на отбраната Борис Писториус.\n\"Благодаря на #Германия за ангажимента ви към #НАТО и силната ви подкрепа за #Украйна. В този ключов момент трябва да продължим да предоставяме на Украйна подкрепата, от която тя се нуждае\", написа той в своя Туитър акаунт.\n\nРешението за предоставянето на танкове \"Леопард\" предизвика реакция на Русия, като нейният посланик в Германия Сергей Нечаев го нарече \"изключително опасно\". Той обвини Берлин, че е \"склонен към постоянна ескалация\" на конфликта.\n\n\nПо-рано Великобритания и Франция съобщиха, че ще изпратят танкове на Украйна – съответно 40 танка AMX-10 RC и 14 Challenger 2. Освен модерните танкове Украйна очаква и 100 съветски танка от Чехия. Водят се преговори и за други 80 от Кипър.\nВъв вторник Германия съобщи, че няма да пречи на други държави да снабдяват Украйна с германски бойни машини. За подобно предаване е нужно съгласието на производителя."
	},
	{
		"title": "Украинската армия съобщи, че се е изтеглила от Соледар",
		"url": "https://www.svobodnaevropa.bg/a/32239037.html",
		"text": "Украинските сили са се изтеглили от град Соледар в Донецка област. Това съобщиха в сряда агенциите Ройтерс и Франс прес, като се позоваха на изявление на говорител на украинската армия. Това е първото потвърждение от украинска страна, че руските сили са завзели Соледар.\n“С цел да запазят животите на военнослужещите, въоръжените сили се изтеглиха от Соледар”, каза говорителят Серхий Череватий пред украинската обществена телевизия. Той добави, че отбраната на Соледар е попречила на руските сили да пробият по-напред в украинска територия и в тила на украинските подразделения, които отбраняват фронта в Донецка област.\n\nПо думите на Череватий украинските сили не са били обкръжени в Соледар по време на тежките битки за града. Той добави, че не е взет нито един украински военнопленник.\nПреди войната Соледар имаше население от около 10 000 души и беше известен със солните мини, които се намират в района му. В началото на януари той стана основна цел на руските атаки в Донецка област. Смята се, че превземането на Соледар би улеснило атаките срещу ключовия град Бахмут, разположен на около 20 километра.\nПрез януари пресслужбата на основателя на частната военна организация “Вагнер” Евгений Пригожин написа, че Соледар е превзет. По-късно Министерството на отбраната на Русия съобщи същото. Генералният щаб на въоръжените сили на Украйна тогава отрече, а фоторепортери на Ройтерс и Радио Свобода публикуваха снимки от позиции на украинските сили в района на Соледар.\nПо-рано на 25 януари украинската армия съобщи, че руските сили продължават атаките си в Донецка и Луганска област. Според украинския Генерален щаб основните цели са Бахмут и Авдиевка в Донецка област, където от месеци има тежки сражения."
	},
	{
		"title": "Изтребител F-16 Block 70 извърши първия си успешен полет",
		"url": "https://www.svobodnaevropa.bg/a/32239041.html",
		"text": "На 24 януари е проведен първият успешен полет със самолет F-16 Block 70 в Грийнвил, Южна Каролина. Това съобщи американската компания Lockheed Martin. България е сред държавите, които очакват доставка на този тип самолети.\nПолетът се е състоял в 9:17 сутринта и е продължил 50 минути. Той е включвал проверки за летателната годност на двигателя, контрол на параметрите на полета и проверки на горивната система, както и базово управление на самолета.\n\n„Този крайъгълен камък демонстрира стремежа на Lockheed Martin да напредне с програмата и да предостави този така необходим самолет и неговите усъвършенствани възможности за опазване на сигурността в 21-ви век“, каза О Джей Санчез, вицепрезидент на Integrated Fighter Group, която включва програмата F-16.\nЗасега има общо 148 поръчани броя изтребители F-16 Block 70/72. Първите 16 са предназначени за Бахрейн. България също очаква 16 броя нови самолети. 8 от тях бяха поръчани през 2019 г., а през 2022 г. беше направена поръчка за още толкова.\n\n\nПървата партида се очаква през 2025 г. Закъснението на производителя на самолета Lockheed Martin беше заради преместването на производството на F-16 от Тексас в Южна Каролина. Времево това съвпадна и с нарушената световна верига за доставки заради COVID-19.\nПарите за първите 8 самолета, 1,2 млрд. долара, бяха преведени през 2019 г. Тази сума стои в сметка (Trust Fund Account) на България по програмата за чуждестранни продажби за военни цели (FMS) на САЩ. Парите се теглят за вече изпълнени дейности.\nЗаради закъснението и вече преведените суми поръчката беше критикувана от противниците на купуването на F-16. Една от основните опорни точки беше, че те са само \"чертежи\".\nНа 23 ноември 2022 г. обаче парламентът ратифицира две споразумения, които позволиха на страната да печели от парите, които стоят във фонда. Само два дни по-късно Народното събрание одобри покупката на още 8 нови изтребителя F-16C/D Block 70 от САЩ. Този път те ще бъдат на разсрочено плащане.\nКъм момента България разчита на старите съветски изтребители МиГ-29 за охраната на въздушното си пространство. Тяхната поддръжка стана невъзможна след началото на войната на Русия в Украйна."
	},
	{
		"title": "Двама британски хуманитарни работници са убити в Източна Украйна",
		"url": "https://www.svobodnaevropa.bg/a/32238828.html",
		"text": "Британските хуманитарни работници в Украйна Крис Пари и Андрю Багшоу са били убити, съобщиха семействата им, цитирани от Ройтерс. В началото на януари те бяха обявени за изчезнали.\nПоследното, което се знаеше за двамата британски граждани, е, че на 6 януари са се отправили към град Соледар – център на интензивни сражения.\nВ изявление, публикувано от Министерството на външните работи на Обединеното кралство, Роб, Кристин и Кати Пари потвърждават смъртта на Крис Пари.\n\"Той се оказа привлечен в Украйна през март в най-тъмния ѝ час в началото на руската инвазия и помогна на най-нуждаещите се, спасявайки над 400 живота плюс много изоставени животни“, казват те.\nРодителите на Андрю Багшоу – Дейм и Фил Багшоу съобщиха пред Скай Нюз, че двамата доброволци са загинали при опит да евакуират възрастна жена от Соледар. Колата им е била ударена от артилерийски снаряд.\n\"Светът трябва да бъде силен и да застане на страната на Украйна, като ѝ окаже военната подкрепа, от която се нуждае сега, и да помогне за възстановяването на разрушената ѝ страна след войната\", казаха тe.\n\n\nКрис Пари и Андрю Багшоу са били в Донецка област в Източна Украйна, където са работили като доброволни хуманитарни работници. В началото на януари Крис Пари е разговарял с радио Би Би Си от района на Бахмут.\nТе бяха обявени за изчезнали в началото на месец януари, след като връзката с тях беше изгубена. За последно са били видени да се насочват към град Соледар, където се водеха тежки сражения.\nНа 12 януари в канал в Telegram, свързан с Евгений Пригожин, собственик на руската частна военна компания \"Вагнер\", бяха публикувани снимки на на паспортите на двамата мъже, както и разрешително за извършване на доброволческа дейност.\n\n\nНяма официална статистика за това колко точно чуждестранни доброволци осигуряват хуманитарна помощ в Украйна. Пред Би Би Си журналистката и режисьорка Лорел Кор разказва, че според нея в региона на Краматорск е имало около 12 доброволци, които са работили самостоятелно по евакуациите на първа линия.\nПо нейни думи това е малка група доброволци, предимно чужденци, които не винаги са обвързани с неправителствени организации.\n\"Често отиват в райони, които активно се обстрелват, а понякога отиват по-навътре, където всъщност е сивата зона на оспорваната територия, между украинските и руските позиции\", казва тя.\nДоброволците обаче са от голямо значение за населението на Украйна. Те помагат за разтоварването, сортирането и разпределянето на хуманитарната помощ. Те доставят продукти от първа необходимост и извършват евакуации от опасни райони, както в случая на Крис Пари и Андрю Багшоу.\nТова не е първият случай, в който британски хуманитарен работник загива в Украйна. През лятото на 2022 г. Пол Ури почина в плен на проруските сепаратисти в самопровъзгласилата се Донецка народна република (ДНР)."
	},
	{
		"title": "Футболисти \"с друг цвят на кожата\" няма да играят за България, каза директорът в БФС Георги Иванов",
		"url": "https://www.svobodnaevropa.bg/a/32238675.html",
		"text": "Футболисти, които притежават чуждо гражданство и са „с друг цвят на кожата“ няма да играят за българския национален отбор по футбол. Това каза техническият директор на Българския футболен съюз (БФС) Георги Иванов, известен с прякора си Гонзо.\nДумите му идват след десетилетия усилия на световните футболни организации и членуващите в тях федерации да изкоренят расизма в този спорт. През 2008 г. УЕФА започна кампанията „Респект“, чиято основна цел е постигането на равенство на всеки, независимо от неговия пол, раса, религия или възможности.\n„В българския национален отбор трябва да играят само българи. Докато аз съм директор на националните отбори чужд играч, с чужд паспорт, с друг цвят на кожата няма да играе в българския национален отбор“, каза Иванов. Той добави, че не иска състезатели от други страни да „заместват българските“ и че според него това е порочна практика.\nВключването на състезатели, които са родени в една държава, но избират да играят за друга, е често срещано явление в европейския и световния футбол. В миналото за българския национален отбор по футбол са играли състезатели, родени в Сърбия, Бразилия, Хърватия и други. При последното класиране на националния отбор на България на финали на голям футболен форум – Евро 2004 в Португалия, в състава на тима участваха трима души, родени в бивша Югославия – Предраг Пажин, Златомир Заргорчич и Зоран Янкович.\nВ момента старши-треньор на националния отбор е сърбинът Младен Кръстаич.\nТехническият директор на футболния съюз коментира и друга тема, свързана с отмяната на контролни срещи на българския „Левски“ София срещу руски отбори по време на подготвителен лагер. Ръководството на столичния тим взе това решение заради недоволството на феновете си, които бяха против заради непредизвиканата война, която Русия започна срещу Украйна.\nСлед началото но инвазията руските клубове и националният отбор на страната получиха забрана да участват във всички международни турнири под егидата на ФИФА и УЕФА.\n\n\n„Феновете не може да определят „Левски“ с кой отбор да играе. Това е малко непрофесионално. Това са контроли, отборът е отишъл там да се подготвя и дали ще играе с руски, украински или африкански тимове няма никакво значение“, каза Иванов, който е бивш играч, треньор и директор на „Левски“.\nПрез годините националният отбор и клубовете в България са получавали наказания заради прояви на расизъм. През октомври 2019 г. по време на мач на националния отбор срещу Англия в София срещата беше прекъсвана на няколко пъти заради расистки скандирания. След мача проявите на част от феновете попаднаха в заглавията на водещи европейски медии, а по-късно УЕФА наказа БФС с един мач пред празни трибуни и финансова санкция.\nМачът с Англия стана повод тогавашният премиер Бойко Борисов да поиска оставката на президента на БФС Борислав Михайлов с аргумента, че „държавата ни е сложена на челни страници като расистка държава заради група олигофрени или недоброто ръководене на футболния съюз като протестни мнения към него“. В дните след мача ГДБОП проведе акция в офисите на футболния съюз , а самият Михайлов подаде оставка.\nПрез април 2021 г. Михайлов оттегли оставката си, а по-късно се яви на изборен конгрес на БФС и спечели нов мандат начело на българския футбол. Неговият опонент Димитър Бербатов и клубове оспорват резултатите от конгреса, а в момента все още текат дела с оспорване на резултатите.\nМихайлов е начело на БФС от 2005 г. Оттогава досега България не е участвала нито веднъж на финали на Световно и Европейско първенство."
	},
	{
		"title": "Защита на небето. С какво Украйна се брани от руските ракети",
		"url": "https://www.svobodnaevropa.bg/a/32237101.html",
		"text": "От началото на непредизвиканата военна агресия на Русия срещу Украйна руските сили почти непрестанно провеждат ракетни и артилерийски атаки, а все по-често и нападения с дронове. Досега най-сериoзна беше атаката от 15 ноември, когато повече от 100 руски ракети бяха изстреляни срещу десетки градове и области, както и срещу част от ключовите инфраструктурни обекти в Украйна.\nКиев разчита основно на отбранителни системи от ерата на Съветския съюз, каквито са например С-300. След като отбраната на небето на Украйна стана ключов приоритет, Западните страни започнаха да предоставят по-модерни устройства.\nЕто няколко от системите, които помагат на Украйна да се отбранява от въздушните атаки.\n\n\n\n\n\n\n\nС-300: Стара, но мощна\nС-300 е зенитно-ракетна система с широк радиус на действие. Тя е разработена в Съветския съюз през 60-те и 70-те години на миналия век. Може да се използва срещу летателни апарати, крилати и балистични ракети.\n\n\n\n\n\n\n \nНай-малко 17 държави, сред които Украйна, Русия, България и още няколко членки на НАТО разполагат със С-300. Въпреки че това е отбранителна система, по всичко личи, че Русия е променила предназначението ѝ и я иползва и за поразяване на наземни цели. Това е и причината, заради която първоначално имаше объркване чии са ракетите, които паднаха в Полша през ноември.\nПреди инвазията Украйна разполагаше с около 250 системи С-300 по данни на Международния институт за стратегически проучвания. Още няколко бяха доставени от февруари 2022 г. досега като част от пакети военна помощ. Не е ясно колко са унищожени от руските сили.\nИРИС-Т: Първата модерна западна система \nНа 11 октомври 2022 г. Украйна получи първите си модерни системи за отбрана от Германия. Това са ИРИС-Т – едни от най-модерните ПВО системи в света.\nПрез юни германският канцлер Олаф Шолц обеща, че четири подобни системи ще бъдат доставени, което трябваше да се случи до края на годината. Вълните от смъртоносни руски атаки обаче забързаха процеса.\nУкрайна вече разполага с една батарея, която включва радар, командно-контролна система, както и три пускови установки, които могат да изстрелят 24 ракети. През 2023 г. се очакват още три батареи.\n\n\n\n\n\n\nПредполага се, че ИРИС-Т може да защити цял град от ракети, които са на разстояние 40 км. Системата разпознава и нисколетящи ракети (като „Калибър“), както и дронове. Това се случва благодарение на радара, който използва данни от множество източници.\nИРИС-Т се произвежда в югозападна Германия и е относително нова система. Тя се разработва от 90-те години на 20 век, а тестовете на най-новата ѝ версия приключват през 2021 г.\nNASAMS: Доставките на Запада продължават \nНа 7 ноември Украйна получи и друга доставка на усъвършенствани ПВО-системи. Това са NASAMS, доставени от САЩ.\nNASAMS са разработени през 90-те години в съвместен проект между САЩ и норвежки компании. Същата система участва в отбраната на небето над Вашингтон. Това е система със среден обхват, която е снабдена с три пускови установки, които могат да пренасят до 18 ракети (по 6 всяка).\nРадарът използва данни от множество източници, което позволява да прихване цели отвъд вузиалния диапазон. Системата може да действа едновременно срещу множество цели и това прави по-малка вероятността защитата ѝ да бъде преодоляна от голям брой ракети.\n\n\n\n\n\n\nСистемата използва ракети AMRAM, които имат обхват до 40 км (в по-новите версии до 100 км). Те могат да ударят множество цели, включително и дронове и крилати ракети. Очаква се Великобрания да дари стотици подобни системи на Украйна.\n\n\n\n\n\n\n\nПейтриът: Беше време\nОт месеци Украйна отправя искания за далекообхватни ПВО-системи и по-конкретно американските „Пейтриът“. Те могат да унищожават балистични ракети с малък обсег, летателни апарати от ново поколение, както и крилати ракети. Системата за пръв път влиза в употреба през 80-те години и се смята за една от най-развитите американски способности за противовъздушна отбрана.\nЗападът изпитваше колебания дали да предостави „Пейтриът“, най-вече заради сложната технология. За оперирането на една батарея се изисква персонал от около 90 души, което налага дълго обучение за украинските сили. Някои правителства се притесняваха, че по този начин може да се достигне до допълнително ескалиране на ситуацията.\nКогато Полша отказа две батареи „Пейтриът“ от Германия и предложи те да бъдат изпратени в Украйна, последва отказ, тъй като системата трябваше да бъде управлявана от войници на НАТО, което пък щеше да изисква пряка намеса на Алианса в конфликта.\n\n\n\n\n\n\nСАЩ вече обявиха, че ще доставят „Пейтриът“ на Украйна.\n\n\n\n\n\n\n\n„Хоук“ \n\n\n\n\n\n\nПрез ноември Испания изпрати на Украйна общо 6 от американските ПВО-системи „Хоук“. САЩ също обмислят да изпратят няколко от по-старите модификации, които имат в наличност, но преди това те ще трябва да бъдат реновирани.\n„Хоук“ са разработени през 50-те години от американската „Райтеон Технолоджийс“. Тя е лесно подвижна и предоставя отбрана срещу ниско до средновисоко летящи самолети, но се очаква да бъде ефикасна и срещу иранските дронове, които Русия използва за атаки.\nУстановката обикновено е придружавана от радар и превозно средство, в което се намира командно-контролен център.\n\n\n\n\n\n\n\nПо-малки обранителни системи: „Авенджър“, „Гепард“ и „Вампир“ \nСАЩ дариха и четири ПВО-системи „Авенджър“, които предоставят защита с малък обхват най-вече срещу дронове и хеликоптери.\nСистемата е разположена върху брониран автомобил. Тя разполага с до 8 ракети „Стингър“ и картечница. С нея могат да се поразяват цели на до 8 км разстояние.\n„Авенджър“ е по-опростена в сравнение с NASAMS и ИРИС-Т. Тя разполага с оптична система за насочване, както и лазер с малък обхват, с който се разпознават цели. Обсегът на ракетите също е значително по-малък. Тази система е ценна заради високата си мобилност.\n\n\n\n\n\n\n \nПрез юли Германия предостави 30 изведени от експлоатация „Гепард“. Тези оръдия са разработени през 70-те години в Германия, за да противодействат срещу нисколетящи, бронирани хеликоптери като съветските - като Мил Ми-24, които Русия използва. \"Гепард\" системите показват и добри резултати срещу по-малки цели като иранските дронове, с които руската армия разполага.\n\n\n\n\n\n\n„Флакпанцер Гепард“ може да засече цели, които се намират на до 15 км и да ги атакува, когато са на до 6 км разстояние.\nОсвен „Гепард“ Германия предостави и приблизително 6000 боеприпаси. Заедно с това в момента 12 000 са блокирани, но могат да бъдат изпратени. Те са купени преди няколко десетилетия от Швейцария под условие, че швейцарското правителство има вето върху бъдеща препродажба или дарение. До момента исканията за вдигане на ветото срещат отказа.\nСАЩ дадоха обещание да предоставят системите „Вампир“ – ракетни установки с лазерно насочване. Това е преносимо оръжие, което може да бъде поставено на широк кръг от пикапи, включително и на автомобили, които не са военни. Според американския производител системата е относително малка и може да бъде инсталирана за два часа от двама души, а само един човек е достатъчен да я управлява.\n\n\n\n\n\n\n„Вампир“ е ефикасна срещу дронове, но може да бъде използвана и срещу наземни цели. Очаква се доставките да бъдат направени до средата на годината.\nРъчно преносими системи за противовъздушна отбрана\nВ допълнение ръчно преносимите системи играят все по-голяма роля в отбраната на Украйна. Великобритания предостави системи „Starstreak“, а Германия, Нидерландия и САЩ доставиха ракети „Стингър“. Полша даде ракети „Пиорун“.\n\n\n\n\n\n\n \nВсички подобни системи могат да бъдат пренесени на ръка или с автомобил, а с тях се стреля от рамо. Те са ефикасни срещу нисколетящи цели като хеликоптери, а обсегът им е до няколко километра.\n\n\n\n\n\n\nРакетите „Стингър“ и „Пиорун“ са т.нар. „търсачи на топлина“. Това означава, че те използват инфрачервено насочване, за да се фиксират към топлината, която се излъчва от двигателя на целта.\nРакетите „Starsreak“ използват лазерно насочване.\n\n\n\n\n\n\nДоставките се очаква да продължават и през 2023 г. В същото време се увеличава броят на обещаните за Украйна ПВО системи. Подобни заявки вече направиха Франция, Швеция, Нидерландия, Канада и други. Въпреки това Украйна е изправена пред множество заплахи, които идват от Русия. Страната ще се нуждае от добра стратегия за това къде ще разположи системи за отбраната, защото няма как те да покрият цялата територия."
	},
	{
		"title": "Три минути: Избори на 2 април. Украйна ще получи танкове. Какво целят обвиненията срещу Нексо?",
		"url": "https://www.svobodnaevropa.bg/a/32237938.html",
		"text": "Добро утро!\nНай-важното от деня и нощта:\n\nПарламентът ще работи още седмица\nУкрайна ще получи танкове от Запада\nЛиндзи Вон\n\nПредсрочните парламентарни избори ще се проведат на 2 април, а настоящото Народно събрание ще работи до 3 февруари. Това е решението на държавния глава Румен Радев, който очаква в оставащото време парламентът да се фокусира върху работа по Плана за възстановяване, борбата с корупцията и евроинтеграцията.\nБСП официално върна на президента неизпълнен третия мандат за съставяне на правителство.\nДата за изборите се оказа важна заради възможността те да бъдат организирани. Централната избирателна комисия (ЦИК) обяви, че може да проведе избори най-рано на 2 април, а причината е необходимото време за набавяне достатъчни количества хартия за машинното гласуване. Проблемът възникна заради промените в Изборния кодекс, направени от ГЕРБ, ДПС и БСП.\nПрокуратурата и Нексо\nБългарска финансова институция е подала сигнала, след който е започнало разследването срещу Нексо, каза шефът на ДАНС Пламен Тончев. Това противоречи на твърденията на държавното обвинение.\nОбвиненията на прокуратурата срещу Нексо имат преди всичко политическа цел и тя е да ударят „Продължаваме промяната“ и „Демократична България“. Това е мнението на журналистката от БНР Силвия Великова. Не пропускайте този епизод на Студио България на Свободна Европа, за да чуете още по случая и от журналиста от Капитал Йоан Запрянов.\nПрокуратурата е осъдена да плати обезщетение от 160 000 лева на майката на една от жертвите на шесторното убийство в Нови Искър в новогодишната нощ на 2018 г. Причината за това е, че МВР и държавното обвинение са подходили формално в издирването на неговия извършител рецидивиста Росен Ангелов, който по това време е трябвало да бъде в затвора.\nКакво мислите за тези новини? Коментирайте на страницата ни във Facebook или пишете на svobodnaevropa@rferl.org.\nУкрайна и Русия\nГермания ще предаде свои танкове Леопард 2 на Украйна. Новината идва след дълга съпротива на Берлин да помогне с част от своите машини на Киев. В същото време в няколко медии се появи информация, че САЩ също са преразгледали позицията си и са готови да изпратят от своите танкове M1 Abrams.\nУкраинските сили продължават да удържат контрола над ключовите градове Бахмут и Авдиевка в Източна Украйна. Руската армия съобщи, че изпраща три нови моторизирани пехотни дивизии в Херсонска и Запорожка област.\nЧетирима заместник-министри и петима областни управители бяха уволнени в Украйна, а заместник-началникът на президентската канцелария Кирило Тимошенко подаде оставка. Преди два дни президентът Володимир Зеленски обеща да се пребори с корупцията на всички нива в администрацията.\nАко Украйна получи новото оръжие, което ѝ обещават страните от НАТО, тя би могла да си върне териториите, завзети през 2022 г., но надали и земите, откъснати през 2014 г. Това е общата оценка на песимисти и оптимисти сред експертите.\nПреди дни изданието „Ди Велт“ публикува материал, според който София тайно е предоставяла на Киев гориво и снаряди по време на управлението на Кирил Петков. В България водещи политици като Румен Радев, Корнелия Нинова и Бойко Борисов нарекоха публикацията „поръчкова“, „платена“ и „евтин пиар“. Във вторник „Ди велт“ отговори, че това не е вярно, пише Дойче Веле.\nБалтийските страни и САЩ\nЕстония и Латвия изгониха руските посланици от страните си. Това се случи, след като Русия първа експулсира естонския посланик в Москва и обяви, че понижава равнището на дипломатическите отношения заради „тотална русофобия“ и „култивиране на враждебност“ от страна на Талин.\nМинистерството на правосъдието на САЩ откри нови шест секретни документа в дома на президента Джо Байдън. Документите датират от години назад, когато той е бил сенатор и вицепрезидент на Барак Обама.\nМъж уби седем души при масова стрелба в селскостопанска ферма в град Халф Мун Бей, южно от Сан Франциско, Калифорния. Само три дни по-рано въоръжен мъж уби 11 души в танцово студио в района на Лос Анджелис.\nТри препоръки\nТе са руски мъже с по три и повече деца. Не е трябвало да са фронта в Украйна, нито в казармите след мобилизацията на армията. Какво казва съдът е без значение, а в отчаянието си съпругите им се обръщат дори до Владимир Путин, но без резултат. Не пропускайте тази история.\nУлицата е малка, но пък стига до самото Народно събрание. Как трябва да се ремонтира такова място? Вижте какво мисли Стефан Попов за софийската улица „Цар Шишман“.\nПостановката „В самотата на памуковите полета“ на Джон Малкович е едно от най-чаканите събития на българската театрална сцена. От Народния театър „Иван Вазов“ определиха цени между 50 и 400 лв., които обаче се оказаха по-високи от тези за същото представление в Атина, пише Булевард България.\nЧовек на деня\nПо време на международната си състезателна кариера тя печели три медала от зимни олимпийски игри и осем медала от световни първенства. На 21 януари тя стана първата жена, спуснала се по пистата „Щрайф“ в Австрия. Смятаната за една от най-добрите скиорки в света Линдзи Вон е Човек на деня на Свободна Европа.\nАбонирайте се, за да получавате всяка сутрин в пощата си \"3 минути\" - преглед на най-важните новини.\nИскрено Ваш,\nНиколай Лавчиев"
	},
	{
		"title": "Германия се съгласи да предаде танкове на Украйна. САЩ обмислят да изпратят свои",
		"url": "https://www.svobodnaevropa.bg/a/32237966.html",
		"text": "Германия ще предаде свои танкове Леопард 2 на Украйна, съобщи изданието Шпигел във вторник вечерта. Новината идва след дълга съпротива на Берлин да помогне с част от своите машини на Киев.\nПроменената позиция на Германия съвпада със сходна новина, разпространена във вторник вечерта от Ройтерс - че САЩ също ще преразгледат своята съпротива за предоставят на Украйна свои танкове M1 Abrams. Агенцията се позовава на два неназовани източника. Според тях официалното съобщение на Вашингтон може да дойде още тази седмица.\nНа 24 февруари 2022 г. Русия нападна Украйна по заповед на президента Владимир Путин. Оттогава много държави изпратиха отбранително оръжие на Украйна, но войната продължава да се води при оръжейно надмощие на Москва.\nТанковете са настъпателно оръжие, което държави от НАТО отказваха да предоставят на Украйна от опасения, че Киев може да го използва на територията на Руската федерация. Обрат в тази нагласа настъпи в петък по време на среща на страните от НАТО в американската военна база „Рамщайн“ в Германия. Тогава най-малко 10 държави се ангажираха да предоставят на Украйна именно настъпателно оръжие, макар че в него делът на танковете беше малък.\nПо данни на германски медии от вторник канцлерът Олаф Шолц е взел решение да предостави на Украйна най-съвременната модификация на танковете Леопард 2 - 2А6. Става дума за 14 машини.\nПо-рано във вторник Германия съобщи, че няма да пречи на други страни да предадат на Киев собствените си танкове германско производство. За подобно предаване е нужно съгласието на производителя. Най-малко четири държави вече са декларирали, че ще дадат своите машини на Киев.\nПредполага се, че след разрешението на Берлин общият брой германски танкове, които Украйна може да получи от различни страни, е около 100. \nЗаедно с френските 40 танка AMX-10 RC и обещаните от Великобритания 14 Challenger 2 Украйна би получила повече от половината танкове, поискани през декември от командващия въоръжените сили на Украйна ген. Валерий Залужни. По думите му Киев има нужда от 300 танка, за да може да си върне обратно територии, превзети от Русия през 2022 г.\nОсвен модерните машини Украйна очаква и около 100 съветски танка от Чехия, и води преговори за други 80 от Кипър."
	},
	{
		"title": "Ключов съветник на Зеленски подаде оставка. Отстранени са зам.-министри и областни управители",
		"url": "https://www.svobodnaevropa.bg/a/32236981.html",
		"text": "Четирима заместник-министри и петима областни управители бяха уволнени в Украйна. По-ранозаместник-началникът на президентската канцелария Кирило Тимошенко подаде оставка.\nТова се случи, след като преди два дни президентът Володимир Зеленски обеща да се пребори с корупцията на всички нива в администрацията на фона на твърдения за вземане на подкупи и злоупотреби от украински чиновници.\nОт постовете си бяха отстранени четирима заместник-министри - Вячеслав Шаповалов (на отбраната), Иван Лукеря (на териториалното развитие и общините), Вячеслав Негода (също на териториалното развитие и общините) и Виталий Музиченко (на социалната политика).\nПравителството съобщи, че е съгласувало и уволнението на областните управители на Киевска, Днепропетровска, Запорожка, Херсонска и Сумска област - Олексий Кулеба, Валентин Резниченко, Олександър Старух, Ярослав Янушевич и Дмитро Живицки.\n\n\nПо-рано Тимошенко сам публикува в Телеграм снимка на подписаното изявление, адресирано до президента.\n\"Благодаря на всички украинци за доверието в нашата кауза. Благодаря на Въоръжените сили на Украйна, че защитават страната ни. Благодаря на съпругата и сина ми. За разбирането и подкрепата. Беше чест за мен! Ще се видим скоро\", написа той.\nИзданието \"Украинская правда\", позовавайки се на източници в правителството и Съвета за национална сигурност и отбрана (СНБО) на Украйна, съобщи, че на негово място се очаква да бъде назначен ръководителят на военното управление на Киевска област Алексей Кулеба.\nПричината за рокадата все още не е коментирана официално, но изданието отбелязва, че Тимошенко беше критикуван за това, че шофира SUV, който General Motors дари на Украйна за хуманитарни мисии, и че се занимава с регионална политика, \"което се възприема като самореклама\".\nВ понеделник вечерта Володимир Зеленски съобщи в обръщението си в 334-ия ден от войната, че ще вземе \"кадрови решения\" за длъжностни лица на различни нива.\n„Има кадрови решения – някои днес, други ще бъдат утре – по отношение на ръководни кадри на различни нива в министерства и други структури на централната власт и в регионите и в системата на правоохранителните органи“, каза президентът.\nЗеленски допълни още, че Съветът за национална сигурност и отбрана е взел \"принципно\" решение, че държавните служители - от местните депутати до служителите по сигурността - нямат да имат право да почиват в чужбина.\n\n„Офицерите вече няма да могат да пътуват в чужбина на почивка или с друга недържавна цел“, каза президентът и отбеляза: \"Украйна няма да покаже слабост. Държавата няма да покаже слабост\".\nВ същото време украинският министър на отбраната Олексий Резников отхвърли разпространената в медии информация, че неговото ведомство е купувало продоволствия за армията на силно завишени цени.\nУкраинският вестник \"Огледало на седмицата\" (Zn.Ua) публикува преди дни данни за цените на военни поръчки. Тогава отговорните органи потвърдиха, че вече са започнали разследвания на покупки на стойност около 325,9 милиона долара.\nРезников обясни появилата се информация, че Украйна закупува храни за армията на завишени цени с техническа грешка при изписването на единични бройки и килограми.\n\"Най-очевидната цел е опит да се подкопае доверието в министерството на отбраната в много важен момент\", написа той във Фейсбук.\n\"Всъщност това е често срещана техническа грешка, допускана от доставчика, който е искал да напише цената на яйцата в килограми, а не на брой\", посочи министърът."
	},
	{
		"title": "Русия експулсира естонския посланик, Талин и Рига отговориха със същото",
		"url": "https://www.svobodnaevropa.bg/a/32236871.html",
		"text": "Естония и Латвия изгониха руските посланици в отговор на решение на Русия да експулсира първия естонски дипломат.\nМосква съобщи в понеделник, че понижава равнището на дипломатическите си отношения с Естония, обвинявайки я в \"тотална русофобия\" и \"култивиране на враждебност\". \nТова стана, след като на 11 януари Талин експулсира 21 руски дипломати и други служители на руското посолство. От 1 февруари в руското посолство ще могат да работят само 8 дипломати (в момента 21) и 15 души административен, технически и обслужващ персонал (в момента 23). Това ще осигури равенство с броя на служителите в естонското посолство в Москва, уточни Талин.\nВ отговор на това сега последва реакция от Кремъл.\n\"На 23 януари посланикът на Естония Маргус Лайдре беше извикан в руското външно министерство. Беше изразен остър протест срещу действията на естонските власти. Той трябва да напусне Руската федерация до 7 февруари\", се казва в официалното изявление на руското външно министерство.\nСпоред него \"цялата отговорност за развитието на тази ситуация в отношенията между Русия и Естония изцяло принадлежи на естонската страна\". Кремъл добави, че и занапред ще продължи да реагира на \"враждебните стъпки, предприети от естонското ръководство\".\n\n\nЕстония, която е член на НАТО, отвърна, че експулсира руския посланик.\n\"Спазваме принципа на реципрочност в отношенията с Русия\", написаха от външното министерство в Туитър. От ведомството уточниха, че руският дипломат трябва да напусне Естония в същия срок - до 7 февруари.\nПо-късно латвийският външен министър Едгарс Ринкевич съобщи, че е уведомил руския посланик в Рига, че трябва да напусне страната.\n\"Поради продължаващата брутална агресия на Русия срещу Украйна и в знак на солидарност с Естония Латвия ще понижи нивото на дипломатически отношения с Русия от 24 февруари, изисквайки от Русия да действа по съответния начин\", написа той в Туитър.\nПрез последните години се увеличиха случаите, при които Русия и западни държави експулсират дипломати, особено след началото на руската инвазия на 24 февруари миналата година. Но това е първият път на взаимно експулсиране на посланици."
	},
	{
		"title": "\"Ще го пратят в затвора или убият\". Многодетните бащи от Русия, които не трябваше да са на фронта",
		"url": "https://www.svobodnaevropa.bg/a/32235849.html",
		"text": "Де юре бащите с многодетни семейства в Русия бяха освободени от военна мобилизация. Де факто много мъже с по три и повече непълноленти деца са върнати в казармите или на фронта в Украйна, където Русия води война вече близо година, свидетелстват близките им. Дори когато срещу изпращането на съпрузите в армията има съдебно решение.\nНа 4 октомври Генералният щаб на въоръжените сили издаде постановление, с което освобождава от военна мобилизация бащите, които имат три или повече деца на възраст под 18 години или до 23 г., ако са студенти в редовна форма на обучение.\nТова се случи две седмици, след като на 21 септември руският президент Владимир Путин обяви \"частична мобилизация\" на 300 000 души.\nСлед постановлението на Генщаба, през декември много от многодетните военнослужещи са върнати във военни поделения и оставени на казарма. Други, с големи усилия, успяват да се приберат при семействата си.\nНа 13 януари обаче беше съобщено, че Генералният щаб е отменил правото на отсрочка за мобилизираните бащи. Това всъщност се е случило още през декември. Мъжете, които са били обратно у дома, са изпратени обратно в зоната на бойните действия.\nИсториите си разказват семейства от Забайкалието. Жените са пращали жалби до Министерството на отбраната, военната прокуратура и президентската администрация. Без резултат. В някои случаи съпругите държат в ръцете си съдебно решение, с което мобилизацията на бащите е призната за незаконна и е доказано правото им на отсрочка от присъединяване към армията. Но въпреки това командирите забраняват на мъжете да се върнат у дома.\n\"Това е подигравка\"\n\"Аз контактувам с други съпруги от многодетни семейства, знам, че не всички са били освободени след постановлението през октомври\", възмущава се Виктория Трофимова от забайкалския град Борзя пред Sibir.Realii.\nНейният мъж е от тези, които успяват да се върнат. Пътува за своя сметка, на автостоп, нощува при познати, защото няма достатъчно пари. Сега той и бащи като него са пратени обратно в поделението. В противет случай ще бъдат регистрирани като дезертьори - въпреки съдебните решения. Предстои мъжете за заминат за фронта.\n\n\n\nТоку-що беше излязъл от ада, а сега го хвърлят обратно на същото място\n\n\n\n\"Почти се побърках, когато разбрах! Това е подигравка!\", казва жената. Разказва, че мъгът ѝ е положил огромни усилия да се прибере, \"току-що беше излязъл от ада, сега го връщат обратно на същото място\". По думите ѝ на властите \"не им пука\" нито, че тримата им синове ще останат без баща, нито за \"собствените им закони!\".\nДруга местна жителка разказва, че след като излязло постановлението, съпругът ѝ пътувал също на автостоп от така наречената Донецка народа република до Сочи, където си купил билет до Чита с прекачване в Новосибирск. Точно всички се успокоили, децата спрели да плачат, похарчили всички семейни пари, за да го върнат у дома, и абсолютно неочаквано - той отново е пратен на война.\n\"Трудно е да се разбере. Как може?!\", казва съпругата. Спомня си усилията, които семейството полага, но \"точно когато мъжът ми стъпи пак на родна земя, ги върнаха обратно, без да се поколебаят нито ден, вече са в Украйна, в Ростовска област\".\nСлед като научават за завръщането на многодетните бащи в Украйна, съпругите и самите военни пишат рапорт до военния комисар на Забайкалието Юрий Шувалов, до военния прокурор на района, до губернатора, както и до администрацията на Владимир Путин.\n\n\nПолучават едни и същ отговор: \"Решението от 4 октомври 2022 г. да не се призовават в армията мъже, които имат три или повече деца, не промени правилата за предоставяне на отсрочка, а имаше само препоръчителен характер. Освен това постановлението на Генералния щаб за отсрочката на многодетните бащи вече не е в сила и мобилизираните мъже нямат право на такава\".\nОтговорът е такъв, въпреки че хората са подали молба за напускане на военната служба преди да бъде отменено октомврийското постановление на Генералния щаб за отсрочка.\n\"Защо в крайна сметка не бяха уволнени? Какво е това безобразие?!, пита една от съпругите.\nТя и други жени като нея са подали искове в съда, но надеждата е малка - дори многодетните семейства, които вече са спечелили делата, още не са дочакали завръщането на мъжете.\n„Има съдебно решение, няма съпруг\"\nТатяна - още една съпруга на мобилизиран мъж с много деца, разказва, че семейството ѝ е спечелило съдебните дела срещу мобилизацията му още през декември. Мъжът ѝ и още няколко бащи от Забайкалието са признати за незаконно мобилизирани на две съдебни инстанции. \"Какво още искат? Не разбирам защо не спазват решенията на собствените си съдилища?\", казва жената.\nПо думите ѝ просто не го пускат от Украйна.\n\"Заплашват го, че ако напусне, ще го вкарат в затвора или ще го убият\", допълва Татяна и казва, че не знае какво повече да направи, за да върне мъжа си жив - защото вече е пробвала всички законни начини.\nМаксим Гребенюк, юрист и основател на проекта \"Военен омбудсман\", потвърждава, че е трудно, но не и невъзможно да се получи решение на съдия в полза на незаконно мобилизиран. Той дава и съвети как да се действа, когато военните отказват да изпълнят съдебно решение.\n„За многодетните, които са мобилизирани преди постановлението за отлагане от 4 октомври, шансовете в съда са малки, но все още съществуват, дори и след отмяната на тази отсрочка. Тези, които са били мобилизирани след 4 октомври и преди януари - имат по-голям шанс, но не и 100%\", казва Гребенюк.\nТой уточнява, че решението зависи от съдията, защото това не е де факто указ, а разяснение от Генералния щаб и не дава права.\nЮристът добавя, че винаги има трудности с изпълнението на съдебно решение, но трябва да се действа по-просто - за да защитят тези хора гражданските си права, просто трябва да се приберат у дома. По думите му няма да има наказателно дело, тъй като човек се смята за немобилизиран, ако има съдебно решение.\n\n\n\nУморихме се да ходим пеша, налага се да водя и трите ни деца, защото няма с кого да ги оставя\n\n\n\nВ службата за военна регистрация и записване на съпругите на мобилизираните мъже им е казано, че сега трябва да подадат заявление в щаба на 29-а армия, но дори не им е позволено да отидат там.\n„Спряха ме на входа, опитах се да си запиша час, но ми казаха, че \"шефът не приема никого\"! Уморихме се да ходим пеша, налага се да водя и трите ни деца, защото няма с кого да ги оставя, а и са твърде малки - най-голямото няма 7 години“, казва още Татяна.\nТя обаче е решена да постигне своето, да ходи от врата на врата. Няма пари - защото майчинските не са достатъчно, а цялата „заплата“ на мъжа ѝ е похарчена първо за униформа и храна, а след това за пътуването до дома. Но Татяна се заканва, че ако трябва ще лежи пред наборната служба, но ще го върне.\nДруги жени обаче са отчаяни. Една от тях - Любов, не знае колко сили има да се бори за съпруга си втори път, докато трябва да се грижи за децата. Няма кой друг, родителите им са починали, а заплатата на медицинската сестра е много ниска. През сълзи разказва и за помощта от държавата – наложило се да пише до президентската администрация, за да получи обещания камион с дърва за огрев. И дори тогава, чак след месец и половина, ѝ докарали… дървени стърготини.\n\n\nГубернаторът на областта Александър Осипов обяви в социалните мрежи, че \"той самият е взел решение\" бащите на много деца, които са били мобилизирани от Забайкалието, да се върнат у дома.\n\"По този въпрос не се изискват никакви действия или призиви от самите мобилизирани мъже или техните роднини. Военните комитети вече работят с командирите на бойците от списъците. Отзоваването на многодетни бащи няма да доведе до допълнителна мобилизация\", написа Осипов на страницата си във ВКонтакте.\nСъпругите на многодетните мобилизирани от региона обаче казват, че оттогава нито те, нито съпрузите им са били потърсени. Случва се тъкмо обратното, добавят жените - подготвят мъжете им за изпращане в зоната на военните действия. Тези, които са останали в забайкалските части, ще бъдат прехвърлени в Ростовска област.\nЕдин от тези мъже е съпругът на Татяна: \"Лъжат ни в очите, за да свършат всичко бързо зад гърба ни“."
	},
	{
		"title": "За какво ще стигне новото оръжие, обещано на Украйна",
		"url": "https://www.svobodnaevropa.bg/a/32236137.html",
		"text": "В петък Украйна получи обещание за голямо количество ново оръжие. Това стана на среща на страните от НАТО в американската база в Рамщайн, Германия.\nДобрата новина за Киев е в количеството и вида на техниката, която включва най-вече настъпателно оръжие. Лошата е в липсата на танкове Леопард-2 и далекобойни ракети, които се очакваше да се предоставят.\nКакво ще получи Украйна\nВсе още няма единен списък на оръжието, което страните от НАТО предоставят на Украйна след срещата си в Рамщайн. Има само непълни данни от отделни държави, които цитираме тук.\n\nТри хеликоптера Sea King, които могат да се използват и срещу подводници. 14 танка Challenger 2 (от Великобритания);\n40 колесни танка AMX-10 RC (от Франция);\nДесетки 155-милиметрови и 122-милиметрови гаубици, както и снаряди за тях, „стотици“ гранатомети „Карл Густав“ и муниции за тях (от Естония);\n19 френски 155-милиметрови артилерийски оръдия Caesar (от Дания);\nБойни машини (Stridfordon 90, CV 90), преносими противотанкови ракети NLAW, гранатомети АТ4, 155-милиметрова самоходна артилерийска установка Archer (от Швеция);\nТежка артилерия и муниции (от Финландия);\n59 бойни машини Bradley, 90 БТР Stryker, 53 машини MRAP, 350 бронирани коли HMMWV, снаряди за системите Nasams муниции за системите Himars и много друго (от САЩ).\n200 бронирани коли Senator и една система за противовъздушна отбрана Nasams (от Канада).\n\nДобрите новини за Украйна\nГоляма част от предоставеното оръжие е настъпателно, а не отбранително, както беше доскоро. До есента САЩ, и други страни с развита военна индустрия не говореха за настъпателно оръжие – предимно от опасения, че Украйна би могла да го използва срещу територия на Руската федерация.\n\n\nСегашният обрат означава, че „Западът е решил да захрани [Украйна] с настъпателно оръжие“, казва бившият украински летец и полковник от запаса Роман Свитан.\n\n\n\nЗа всеки ден ще имаме по 33 хил. снаряда. А сега изстрелваме по 5 до 7000 снаряда на ден\nРоман Свитан\n\n\n\nСпоред него основният показател за обрата в нагласите е в големия брой снаряди: „Дават ни над милион 155-милиметрови снаряда, примерно за месец. Разделете ги на 30 [дни]. Значи за всеки ден ще имаме по 33 хил. снаряда. А сега изстрелваме по 5 до 7000 снаряда на ден“.\n„За такава помощ не можехме и да мечтаем преди половин година“, казва украинският военен експерт Михаил Самус пред телевизия Current Time.\nКакво искаше Украйна\nПрез декември командващият на украинските въоръжени сили ген. Валерий Залужни изброи оръжието, от което има нужда: „Трябват ми 300 танка, 600-700 бойни машини, 500 гаубици. Мисля, че тогава би било реалистично да се върнем до [фронтовите] линии от 23 февруари [2022 г.]“\nВ петък Германия не предостави очакваните от нея танкове Леопард 2. Страната разполага с общо 212 такива машини и с още около 100 други, които се ремонтират, написа в събота Шпигел. Преди няколко месеца Берлин е определил 19 от танковете като подходящи да се предоставят на Украйна, но идеята е била изоставена, пише изданието.\n\n\nСпоред украинския военен експерт Михаил Самус позицията на Германия не означава, че Украйна ще остане без танкове. Той изброява: Чехия ремонтира 100 съветски танка, които е обещала да достави през 2023 г. Обещаните френски и британски танкове са 54. Отделно от това има поне 4 държави, които са казали, че ще предадат на Украйна собствените си германски танкове Леопард 2 – Финландия, Полша, Чехия и Словакия.\nРоман Свитан добавя още един пакет, за който се водят преговори – за около 80 съветски танка от Кипър.\n\n\n\nТрябват ми 300 танка, 600-700 бойни машини, 500 гаубици\nГен. Валерий Залужни\n\n\n\nВсичко това не прави 300 танка, които искаше през декември ген. Залужни, но пък е много повече от половината.\nЩо се отнася до бронираната техника, тя е два пъти повече от очакваното. „Искахме 700 [единици], а сега излиза, че ще получим над 1000. А ако добавим и [обещаните] бронирани коли, излиза, че ще получим двойно повече от исканото“, казва Роман Свитан.\nЕдно неизвестно\nСред оръжието и техниката, обсъждани на срещата в Рамщайн, не се споменава за авиационната бомба GBU 39 – била е обсъждана с Украйна, а сега не е отказана, но не се казва и че ще бъде доставена, твърди Роман Свитан.\nGBU 39 се изстрелва от изтребители на разстояние 110 км, но може да бъде изстрелвана и от земята – например от системите Himars. Във втория случай обсегът ѝ е 150 км.\nСпоред Свитан хората много бързо ще разберат дали GBU 39 са били предадени на Украйна – по комбинацията от степен на разрушенията и отстоянието им от най-близката територия, намираща се под украински контрол.\nАко получим това, Украйна ще може да държи под огневи контрол всяка точка от своята територия, макар и без Крим, уточнява Михаил Самус.\nЛошите новини за Украйна\nПред Украйна има два основни проблема: обещаните танкове не са в достатъчно количество, а доставките на заявеното оръжие пристигат твърде бавно.\n\n\nЕто какво казва военният експерт Павел Лакийчук пред телевизия Current Time: „Това, което ни обещаха през октомври-ноември, все още е в процес на пристигане. „Зузаните“ например. Кога беше сключен договорът за тях? Преди няколко месеца. А доставките на чешките танкове? Кога започна работата по доставянето им? Досега сме получили само половината“\nZuzana 2 е самоходна артилерийска машина, която стреля на повече от 40 км. Произвежда се в Словакия. Договорът за доставянето ѝ беше подписан в началото на юни 2022 г. Четири машини бяха предадени на Украйна през август, а други две – през октомври. Други 16 ще пристигнат през 2023 г.\n\n\n\nСтотици благодарности не са стотици танкове\nВолодимир Зеленски\n\n\n\n„Нямаме време“, повтаря от месеци украинският президент Зеленски. В петък той каза и друго по видео връзка: „Мога сто пъти да ви благодаря, и това ще бъде абсолютно справедливо и честно, изхождайки от това, което вече сте направили. Но стотици благодарности не са стотици танкове“.\nСрещата в Рамщайн е само началото на един процес, казва Михаил Самус. Той смята, че бронираната техника и боеприпасите ще стигнат до Украйна „много бързо“, а до два месеца вече ще се използват. Той допуска, че германските танкове, които са собственост на други страни, също ще стигнат за толкова кратък срок.\nЗащо непрекъснато се говори за танкове\nПрез 2014 г. Русия анексира полуостров Крим, а части от Донецка и Луганска област се озоваха под контрола на проруски сепаратисти. В следващите 8 години линията на фронта беше дълга 403 километра, казва ген. Залужни.\nНа 24 февруари Русия започна пълномащабна война на цялата територия на Украйна. От есента до този момент линията на фронта е 1500 километра. По част от нея Русия е изградила отбранителни съоръжения, в това число и бетонни. За да ги пробие, Украйна има нужда от много техника и на първо място от танкове.\nЗа какво стига обещаното оръжие\nИзчислението на ген. Залужни за техниката, която е нужна, е за операции, които да върнат на Украйна „само“ онази територия, която тя е имала към началото на 2022 г. Той не е казвал какво му трябва, за да може Украйна да отвоюва Крим и завзетите земи на Донецка и Луганска област.\n\n\nОт „списъка“ на Залужни е преизпълнено искането за бронирана техника, в момента се изчислява количеството на гаубиците, а обещаните танкове са по-малко от нужното и с някои изключения няма как да стигнат бързо до фронта.\nТова количество, заедно с наличното до този момент, не е достатъчно дори за да се отблъсне руската армия до позициите ѝ отпреди войната от 2022 г., казва украинският военен експерт Алексей Гетман. Той допуска, че въоръжението ще помогне за възможни отделни пробиви.\nЗа Самус и Свитан украинското настъпление скоро ще стане възможно, но те не твърдят, че с обещаното оръжие Украйна ще може да си върне Крим и Донбас."
	},
	{
		"title": "Три минути: Държавният интерес е по-евтин от 70 лв. Трифонов пробва нов референдум. Защо оцеляхме без руския газ?",
		"url": "https://www.svobodnaevropa.bg/a/32236238.html",
		"text": "Добро утро!\nНай-важното от деня и нощта:\n\nСлави Трифонов инициира референдум\nУкрайна се бори с корупцията\nЗащо нямаше апокалипсис без руския газ?\n\nАвстрия ще се застъпи пред Брюксел за това Европейската комисия (ЕК) да подпомогне България с 2 млрд. евро, с които София да засили контрола по границата с Турция. Това каза австрийският канцлер Карл Нехамер. Той все още смята, че България не е готова за влизане в Шенгеското пространство, защото не охранява добре границата си.\nЗа контрола на същата границата 70 лв. се оказаха много. Това е размерът на таксата, която Българската агенция по безопасност на храните (БАБХ) не е внесла навреме във Върховния административен съд, за да се гледа дело, от което зависи връщането на контрола над помещения на ГКПП „Капитан Андреево“. Спомняте си - в средата на 2022 г. кабинетът на Кирил Петков реши да отстрани частна фирма от границата и да върне фитосанитарния контрол при БАБХ. Скоро след това правителството падна, а Петков свърза това именно с решението за „Капитан Андреево“.\nТрифонов инициира нов референдум\nПартията на Слави Трифонов \"Има такъв народ\" (ИТН) внесе уведомление в Народното събрание за провеждането на референдум за свикване на Велико Народно събрание и промяна на държавното устройство от парламентарна към президентска република.\nСпоред Закона за референдумите обаче национално допитване не може да съдържа въпроси, свързани с формата на държавното управление. Това стана ясно на предишния референдум по инициатива на Трифонов през 2016 г.\nНексо ще „смаже мозъчния тръст на прокуратурата“\n„Ние имаме интелектуален капацитет, който ще смаже целия мощен мозъчен тръст на прокуратурата и Нексо ще бъде капката, с която цялото нещо ще прелее“. Това каза съоснователят на Нексо Антони Тренчев в първo интервю, след като прокуратурата повдигна няколко тежки обвинения срещу компанията му. Цялата история е тук.\nМеждувременно самият Иван Гешев ще участва на Национална молитвена закуска с американския президент Джо Байдън. Новината идва няколко дни, след като американската посланичка Херо Мустафа каза, че българската прокуратура трябва да бъде реформирана.\nУкрайна срещу Русия и корупцията\nУкраинският президент Володимир Зеленски обеща „решителни действия“ срещу корупционни практики във властта в Киев. Той определи корупцията като „хроничен проблем на страната, изтласкан на заден план от войната срещу Русия“.\nНа фронта украинската армия съобщи, че е отбила атаки на руски войски край 11 населени места в Донбас. Основната част от бойните действия продължава да е съсредоточена в Бахмут, но такива се водят и в други точки на страната.\nБерлин е готов да упълномощи Полша да изпрати в Украйна произведените в Германия танкове \"Леопард 2\". Това се случва, след като от седмици Киев отправя молби за предоставяне на западни танкове.\nКакво мислите за тези новини? Коментирайте на страницата ни във Facebook или пишете на svobodnaevropa@rferl.org.\nСеверна Македония, Китай и Иран\nПолицията в Северна Македония е арестувала заподозрения за побой срещу секретар на български клуб. В петък беше съобщено, че Християн Пендиков е бил пребит в Охрид, а малко по-късно той беше транспортиран със самолет до България за лечение.\nОсновните инвестиции на Китай в България са насочени към селското стопанство или производството. Ключовите китайски сделки включват придобиване на земя за производство на храна за животни за износ, сочи изследване.\nЕС и Великобритания наложиха нови санкции срещу Иран заради „бруталното“ потушаване на масовите протести в страната. Засега извън списъка остава иранският Ислямски революционен гвардейски корпус (IRGC).\nТри препоръки\nПрез есента някои български политици, представители на бизнеса, работодателски и работнически организации рисуваха мрачна картина за \"тежка зима\" заради спрените доставки на газ от „Газпром“. Апокалипсисът обаче не се състоя, а цената на газа спадна до нивата преди руската инвазия в Украйна. Всичко е обяснено в това видео.\nФормално е автономна република, а на практика - лично феодално владение. Наричат я азербайджанската „Северна Корея“. В този текст ще разберете защо това е така.\nИма години преди да бъде завършен, но въпреки това той вече доминира силуета на столицата на Румъния Букурещ. Става въпрос за катедралата „Спасение на народа“, която вече е най-високата източноправославна катедрала в света.\nЧовек на деня\nТой е внук на един от класиците на българската литература. Отдаден е на мисията да издаде събраните му съчинения и да поддържа жив интереса на младите поколения към него. За поредна година внукът на Йордан Радичков Йордан Димитров Радичков организира събитието „Януари – месец на Радичков“. Той е Човек на деня на Свободна Европа.\nАбонирайте се, за да получавате всяка сутрин в пощата си \"3 минути\" - преглед на най-важните новини.\nИскрено Ваш,\nНиколай Лавчиев"
	},
	{
		"title": "Брюксел и Лондон наложиха нови санкции на Иран заради нарушения на човешките права",
		"url": "https://www.svobodnaevropa.bg/a/32235903.html",
		"text": "В понеделник Европейският съюз (ЕС) и Великобритания наложиха нови санкции срещу Иран заради \"бруталното\" потушаване на масовите протести, съобщи Ройтерс. Върховният представител на ЕС по външната политика Жозеп Борел обаче каза, че иранският Ислямски революционен гвардейски корпус (IRGC) не може да бъде включен в списъка като терористична група без съдебно решение.\nВълната от протести в Иран започна след смъртта в полицейски участък през септември 2022 г. на 22-годишна иранка от кюрдски произход. Тя беше задържана от нравствената полиция, защото не носела правилно своя хиджаб.\nОтношенията между 27-членния ЕС и Техеран се влошиха по време на зациклилите усилия за съживяване на преговорите за ядрената му програма, като се влошиха още повече, след като Иран реши да задържи няколко европейски граждани.\nЕС също става и все по-критичен към продължаващите репресии към протестиращи, включително екзекуции, и прехвърлянето на ирански дронове в Русия.\nШвеция, която в момента е ротационен председател на ЕС, каза, че срещата на външните министри на ЕС в Брюксел в понеделник е \"приела нов пакет от санкции срещу Иран, насочен към онези, които ръководят репресиите“.\n\"ЕС категорично осъжда бруталната и непропорционална употреба на сила от иранските власти срещу мирни протестиращи“, каза външният министър на Швеция Тобиас Билстрьом, според публикация в в туит на шведското председателство.\n\n\nРойтерс цитира дипломати от ЕС, които са казали пред агенцията, че съюзът ще добави 37 имена към черен списък на ирански граждани и организации, на които е забранено да пътуват до Европа и подлежат на замразяване на активи.\nЕвропейският парламент призова ЕС да отиде по-далеч и да включи IRGC като терористична организация, обвинявайки я за потушаването на протестите, които продължават вече четвърти месец, както и за доставката на дронове на Русия за нападението й срещу Украйна.\nIRGC има армия от около 125 хил. души с армейски, флотски и въздушни части и командва религиозната паравоенна милиция \"Басидж\", често използвана за потушаване на протести.\n\"Иранският режим, Революционната гвардия тероризира собственото си население ден след ден\", каза германският външен министър Аналена Бербок на срещата в понеделник.\nПо думите на Борел обаче че първо трябва да бъде взето съдебно решение с конкретна присъда в страна членка, преди самият ЕС да може да приложи подобно определение.\n\"Това е нещо, което не може да бъде решено без съд... първо решение. Не можете да кажете, че ви смятам за терорист, защото не ви харесвам\", каза Жозеп Борел пред журналисти в кулоарите на преговорите в Брюксел.\nПо-рано Иран предупреди ЕС да не определя IRGC за терористична организация.\nСанкциите на Великобритания\nНаказателните мерки на Великобритания са заради нарушения на човешките права, включително неотдавнашната екзекуция на бившия ирански заместник-министър на отбраната Алиреза Акбари, който имаше и британско гражданство, съобщи Ройтерс.\nСанкциите включват замразяване на активите на иранския заместник-главен прокурор Ахмад Фазелиан, за когото британското външно министерство каза, че е отговорен за несправедливата съдебна система, която използва смъртното наказание за политически цели.\nСред другите санкционирани са командващият иранските Сухопътни войски Киюмарс Хейдари, зам.-командващия Корпуса на гвардейците на Ислямската революция Хосейн Неджат и зам.-командира на паравоенната организация \"Басидж\" Салар Абнуш.\nФондация \"Басидж\", свързана с едноименната милиция, и Касем Резаей, зам.-командващ иранските правоохранителни органи, също са добавени в черния списък.\nНа 20 октомври 2022 г. Европейският съюз и Великобритания наложиха санкции на няколко ирански бизнесмени, както и на една оръжейна компания. Според тяхната информация те са доставили ирански дронове на Русия, които тя използва във въздушни атаки срещу украински цивилни цели."
	},
	{
		"title": "\"Няма да има връщане\". Зеленски обеща мерки срещу корупцията в Украйна",
		"url": "https://www.svobodnaevropa.bg/a/32235637.html",
		"text": "Украинският президент Володимир Зеленски обеща \"решителни действия\" срещу корупционни практики във властта в Киев. Това каза той във вечерното си видеообръщение в неделя.\nНовината идва на фона на обвинения към представители на властта от последните дни в съмнителни практики при военни поръчки.\nЗеленски определи корупцията като \"хроничен проблем на страната, изтласкан на заден план от войната срещу Русия\" и каза, че тя \"няма да бъде толерирана\". По думите му тази седмица ще бъдат взети ключови решения за нейното изкореняване.\n\"Няма да има връщане към това, което е било в миналото, към начина, по който са живели различни хора, близки до държавните институции, или тези, които цял живот са преследвали позиция във властта\", каза Зеленски.\nТой добави, че правителството му е приело оставката на зам.-министър след разследване на твърдения, че е приел подкуп. Президентът не спомена името на зам.-министъра.\nПрез последните дни украински медии съобщават, че зам.-министърът на развитието на общините, територията и инфраструктурата Васил Лосински е взел подкуп от 400 хиляди долара за покупка на генератори.\nТе са необходими за справяне с тежката енергийна криза в страната след масови руски атаки над енергийната инфраструктура, които започнаха през есента и застрашиха оцеляването на милиони украинци, останали без отопление и електричество в най-студените месеци от годината.\nВ корупция беше обвинен и министърът на отбраната Олексий Резников, след като беше съобщено в украински вестник, че военните са се снабдявали с храна на силно завишени цени. Министерството на Резников определи твърденията като \"неверни\" и беше поискано парламентарна комисия да проведе разследване. Очаква се Резников да бъде изслушан в парламента по въпроса.\nПрез годините Украйна нееднократно е обвинявана в корумпирана власт и нестабилно управление. Ройтерс припомня класация на Трансперънси Интърнешънъл от 2021 г., според която страната е на 122-о място по справяне с корупцията, малко по-напред от Русия.\nАнтикорупционните реформи са едно от ключовите условия на Брюксел към Украйна, след като през 2022 г. Европейският съюз предостави на Киев статут на кандидат за членство.\nЗеленски беше избран за президент през 2019 г., като едно от предизборните му обещания беше да промени начина на управление в Киев."
	},
	{
		"title": "Русия съсредоточава усилията си в превземането на Бахмут, Украйна отблъсква атаките",
		"url": "https://www.svobodnaevropa.bg/a/32235521.html",
		"text": "Генералният щаб на въоръжените сили на Украйна съобщи, че украинските военни в неделя са отбили атаки на руски войски край 11 населени места в Донбас.\nРуските сили напредват в три посоки, но продължават да съсредоточават основните си усилия в настъпление в посока Бахмут, съобщи Генералният щаб на украинската армия.\n\"Врагът води неуспешни настъпателни действия в посока Лиманск, Авдиевка и Запорожие. Продължава настъпателните действия в посока Бахмут. В други направления той води защитата\", каза щабът.\nРуските сили близо до стратегическия град Бахмут (Източен Донбас) все повече използват въздушни удари, докато продължават настъплението си, каза Генералният щаб в доклад по-рано в неделя.\nСпоред военни анализатори докато превземането на Бахмут би имало символично значение за Русия, това не би било важно от стратегическа гледна точка и не би довело до съществено изместване на войната.\nПрез изминалото денонощие украинските сили отблъснаха атаките на окупаторите в районите на населените места Стелмахивка и Новоселивск в Луганска област и Виймка, Роздоливка, Билогоривка, Парасковийвка, Бахмут, Ступочки, Новобахмутивка, Первомайск и Марийнка в Донецка област, се казва в съобщението.\nГенералният щаб предупреждава, че продължава заплаха от руски удари с ракети и дронове в цяла Украйна.\nРусия иска Бахмут, защото градът е ключът към превземането на Донецка област. Бахмут е постоянно атакуван, предимно от частната армия \"Вагнер\". Повечето хора напуснаха града, но въпреки това хиляди от тях остават по домовете си.\n\n\n\n\"Звездата\" на шефа на частната армия \"Вагнер\", близкия до руския президент Владимир Путин - Евгений Пригожин, \"започна да избледнява след месеци на възход\", след като той не успя да изпълни обещанията да превземе Бахмут. Това пише Радио Свобода, като цитира анализатори от американския Институт за изследване на войната (ISW).\nТе предполагат, че Путин е искал резултати от Пригожин генерал Сергей Суровикин, особено в опитите да се пречупи волята на Украйна и нейните западни поддръжници да продължат войната.\n\"Защото опитът на Пригожин да превземе Бахмут е приключил, а въздушната кампания на Суровикин не направи нищо повече от това да причини страдания на украинските цивилни\", казва ISW. Добавя, че Суровикин е използвал за атаката по-голямата част от руския запас от прецизни ракети.\nВ началото на януари генерал Сергей Суровикин беше свален от поста командир на руските сили в Украйна и заменен с шефа на руския Генерален щаб генерал Валерий Герасимов.\nПутин, както предполагат анализаторите, \"изглежда е решил да изостави зависимостта от Пригожин и неговите нередовни сили и отново да се довери на Герасимов, Шойгу и обикновените руски военни\".\n\"Може би Путин се е почувствал застрашен от възхода и нетактичното самоутвърждаване на Пригожин\", не изключва ISW.\nБахмут продължава да е основната гореща точка на фронта. Боевете за града, в които наемниците от групата на Пригожин играят значителна роля, се водят от юли 2022 г. Военни анализатори отбелязвата, че превземането на Бахмут има по-скоро символично значение за Русия, но не е важно от стратегическа гледна точка.\nПрез януари пресслужбата на основателя \"Вагнер\" - Пригожин, обяви \"пълното освобождаване\" на Соледар, малък град, разположен на 20 километра от Бахмут. По-късно тази информация беше потвърдена от Министерството на отбраната на Русия. Генералният щаб на въоръжените сили на Украйна все още не е потвърдил загубата на града."
	},
	{
		"title": "\"Няма да пречим\". Берлин е готов да позволи на Полша да даде танкове на Украйна",
		"url": "https://www.svobodnaevropa.bg/a/32235307.html",
		"text": "Германия е готова да упълномощи Полша да изпрати в Украйна произведените в Германия танкове \"Леополд 2\", каза външният министър Аналена Бербок в неделя. По-рано полският премиер Матеуш Моравецки нападна Берлин заради несъгласието му членове на НАТО да могат да изпращат танковете, освен ако САЩ не изпратят своите бойни танкове \"Абрамс\".\nГермания е изправена пред нарастваща критика и натиск от европейските страни заради противопоставянето си на изпращането на танкове, за да помогне на Киев да се бори с руската инвазия.\n\"Ако бъдем попитани за това, ние няма да пречим\", каза Бербок пред телевизия LCI след френско-германската среща на върха в Париж.\nПо-рано Моравецки каза, че отношението на Германия е \"неприемливо\", като добави, че невинни хора умират всеки ден, докато съюзниците на Украйна обсъждат изпращането на танковете. Полският премиер каза, че Варшава ще изпрати свои германски танкове в Киев, дори ако Германия не го направи.\n\"Няма да седим и да гледаме как Украйна кърви\", написа Моравецки в Туитър.\nГерманският министър на отбраната Борис Писториус не потвърди веднага изявлението на Баербок, но каза, че скоро ще има решение за танковете Германският канцлер Олаф Шолц каза, че всички доставки на оръжия за Украйна досега са били извършвани в тясна координация със западните партньори.\n\"Ще правим това и в бъдеще\", каза той.\n\n\nМеждувременно Полша поиска да се създаде съюз от държави, готови да пратят на Киев бойните танкове \"Леопард 2\". Полският премиер Матеуш Моравецки каза, че Полша може да създаде \"малка танкова коалиция“, която да осигури на Украйна танковете \"Леопард 2“, ако в Германия не бъде постигнато съгласие за изпращането им.\nФренският президент Еманюел Макрон също не изключи доставката на френски бойни танкове \"Льоклерк\" за Украйна.\n„Що се отнася до \"Льоклер\", нищо не може да се изключи“, каза френският президент Макрон на съвместна пресконференция с германския канцлер Олаф Шолц в Париж.\nПо-рано и Финландия изрази желание да достави машините германско производство в отговор на молбите на Киев. Великобритания също обяви доставката на партида от своите тежки танкове \"Challenger 2\" в Киев.\nЗа реекспорта обаче се изисква формалното съгласие на Берлин, който досега е отказвал да го даде. В Германия имаше опасения, че изпращането на толкова мощни оръжия може да провокира Русия и само да доведе до още по-голяма ескалация на войната.\nВ петък няколко държави членки на НАТО поеха ангажимент за \"значително увеличаване на военната помощ за Украйна и доставка на тежко въоръжение\". Това стана на срещата на техни представители в американската военна база „Рамщайн“ в Германия."
	},
	{
		"title": "Три минути: Пети път избори за две години. Радев пак ще управлява чрез Донев. Защо САЩ виждат в България корупция?",
		"url": "https://www.svobodnaevropa.bg/a/32234635.html",
		"text": "Добро утро!\nНай-важното от деня и нощта:\n\nБорисов допусна правителство с БСП\nНексо ще съди България за 1 млрд.\nВиждаме ли голямата картина?\n\nВече е официално – в България за пети път ще се проведат парламентарни избори в рамките на две години.\nТова се случи, след като БСП съобщи, че ще върне нереализиран мандата за съставяне на правителството. Според председателката на социалистите Корнелия Нинова от партията са се отнесли „отговорно“ и не могат да бъдат винени за ситуацията.\nПреди да върне мандата Нинова събра на среща в парламента лидерите на ГЕРБ, ДПС и „Български възход“ – Бойко Борисов, Мустафа Карадайъ и Стефан Янев. Четиримата лидери обявиха краткия си разговор за много важен, макар че той не доведе до правителство.\nРезултати обаче имаше. Депутатите на четирите партии набързо освободиха шефа на Сметната палата. Бойко Борисов пък допусна, че ГЕРБ може да постигне съгласие за правителство заедно с БСП.\nГълъб Донев остава служебен премиер \nГълъб Донев ще остане на поста министър-председател в служебния кабинет, който ще управлява до изборите през пролетта, каза Румен Радев.\nПрезидентът каза, че третият мандат е бил обречен, защото ГЕРБ и „Продължаваме промяната“ не са успели или не са искали да съставят кабинет. Той защити избора си да връчи третия мандат на БСП, въпреки че социалистите за четвърти път ще му го върнат неизпълнен.\nВ интервю за Дарик радио президентът каза също, че продължава да е на мнение, че България не трябва да предоставя оръжие на Украйна.\nНексо ще съди България за 1 млрд. долара\nКомпанията Нексо постигна споразумение с регулаторните органи в САЩ. Компанията ще плати глоби в размер на 45 млн. долара във връзка с нерегистрираното предлагане и продажба на свои продукти.\nЕдин от основателите на Нексо Антони Тренчев каза, че компанията ще съди държавата за 1 млрд. долара. По думите му това е размерът на щетите, нанесени от действията на прокуратурата. Той добави, че политическата класа в страната използва „българските органи за рекет“.\nАко цялата история около Нексо Ви обърква, можете да видите най-важното от нея тук.\nВъв връзка с Нексо беше повдигнат и въпросът с даренията, които партиите получават за изборите. От Института за развитие на публичната среда публикуваха анализ, който показва, че даренията образуват 14% от приходите на партиите, които са се явили на последните парламентарни избори.\nСАЩ вижда корумпирани институции в България\nВ България „малка група“ е създала система, „която обогатява олигархичната класа и превзема държавните ресурси“, а корупцията в страната „деформира функционирането на някои институции“. Това каза посланичката на САЩ в България Херо Мустафа. Тя подчерта, че в България не е имало последици за санкционираните по глобалния закон \"Магнитски\", сред който беше настоящият депутат от ДПС Делян Пеевски.\nВ интервю за бТВ тя каза още, че в България са необходими законодателни промени, с които да се реформират съдебната система и главната прокуратура.\nЗападът продължава с военната помощ за Украйна\n„Ролята на България във войната в Украйна ще бъде много, много високо оценена в учебниците по история“. Това каза съветникът на украинския президент Михайло Подоляк в интервю за блогърката Юлия Латинина, цитирано от Сега. Думите му бяха по повод публикациите в западни издания относно помощта, която София тайно е продоставила на Киев в първите дни на войната.\nРедица членки на НАТО поеха ангажимент да увеличат военната помощ за Украйна и да доставят тежко въоръжение на Киев. Това стана ясно след срещата на страните от алианса в Германия. Само САЩ ще предоставят военна помощ в размер на 2,5 млрд. долара, която ще включва няколко вида бойни машини.\nЗападните страни не достигнаха до решение за предоставяне на модерни танкове за Киев, въпреки че Володимир Зеленски директно призова за това Германия.\nРъководителят на Държавната дума на Русия Вячеслав Володин заплаши, че ако САЩ и НАТО предоставят на Украйна оръжия за нанасяне на удари по руски градове, Москва ще отговори с „по-мощни оръжия“.\nПрез уикенда руската армия нанесе нови удари по стратегически важния град Бахмут. От седмици в района на населеното място се водят тежки сражения.\nКакво мислите за тези новини? Коментирайте на страницата ни във Facebook или пишете на svobodnaevropa@rferl.org.\nРусия подготвя населението за дълга война\nВ Москва и района на руската столица се появиха системи за противовъздушна отбрана. Според Американския институт за изучаване на войната, това не е свързано с пряка заплаха, а е опит на Кремъл да подготви гражданите за „продължителен конфликт“.\nСАЩ подготвят допълнителен пакет от санкции срещу частната военна групировка „Вагнер“. Наемниците, чиито ръководител е „готвачът на Путин“ Евгений Пригожин, участват активно в бойните действия в Украйна.\nСърбия е един от най-близките съюзници на Русия. През последните дни обаче Белград изостри значително езика си срещу Кремъл. Означава ли това геополитически завой? Отговорите са тук.\nНяколко препоръки\nПрез седмицата Европейският парламент прие в резолюция подкрепа на създаването на Специален трибунал за войната в Украйна. Какво обаче представлява той и защо е необходим? Диана Иванова дава отговорите.\nХиляди черни и жълти скорпиони гъмжат във фермата на Мохамад Шерзад северно от Кабул. Отровата им се използва в различни медицински продукти и е сред най-скъпите течности в света. Не пропускайте това видео.\nКакво е да се родиш и да прекараш първите 7 години от живота си в наказателен лагер в СССР? Как живее \"враг на народа\" и \"син на враг на народа\" дори на свобода? Един вече възрастен мъж разказва историята си.\nГолямата картина\nЗабелязали ли сте, че българите вече не се интересуват от това къде попадат в международни класации? Чухте ли за протеста в София срещу фирмата, която модерира Фейсбук в България? А, знаете ли, че лойта и тлъстото са били храни с висок статус в България?\nТова са част от историите, които събрахме в първото издание на новия ни седмичен бюлетин Голямата картина. Горещо ви препоръчвам да се абонирате за него, защото следващата седмица историите ще са други.\nЧовек на деня\nСемейството му често се мести, когато е малък. Той сменя училища и приятели. Израства хаотичен, непостоянен, независим. Това го прави неповторим режисьор с отличителен стил и няколко култови произведения зад гърба. В петък Дейвид Линч навърши 77 години. Той е Човек на деня на Свободна Европа.\nАбонирайте се, за да получавате всяка сутрин в пощата си \"3 минути\" - преглед на най-важните новини.\nИскрено Ваш,\nНиколай Лавчиев"
	},
	{
		"title": "България няма общо с взривяването на Кримския мост, каза главният прокурор",
		"url": "https://www.svobodnaevropa.bg/a/32234439.html",
		"text": "Софийска градска прокуратура е установила, че България няма нищо общо с взривяването на Кримския мост. Това съобщи в профила си в Туитър главният прокурор Иван Гешев.\n„Това е поредната руска хибридна атака срещу европейската общност“, пише Гешев, без да дава повече подробности.\n\nСтратегическият за Москва Кримски мост, по който руските сили в Украйна получават доставки на военна техника и гориво, беше частично разрушен от мощна експлозия в началото на октомври 2022 г. Веднага след инцидента Русия обяви детайли от разследването за експлозията, в което намеси България. Ръководителят на Следствения комитет на Русия спомена България като страна, от която е тръгнал камион, натоварен с експлозиви.\nПо този повод служебният кабинет разпореди в МВР и ДАНС да направят спешна проверка. По случая се самосезира и прокуратурата, която възложи проверка на службите.\nОще тогава от правителството беше съобщено, че България не е сред страните, през които е преминал камионът, за който Москва твърди, че е бил взривен на Кримския мост.\nОколо твърденията на руските разследващи възникнаха много въпроси и противоречия. Кримският мост, който свързва Русия с незаконно анексирания полуостров Крим, е едно от най-охраняваните съоръжения."
	},
	{
		"title": "От Мелбърн до Рейкявик. Демонстрации в подкрепа на Навални",
		"url": "https://www.svobodnaevropa.bg/a/32234329.html",
		"text": "Десетки хора се включиха в акции в подкрепа на руския опозиционер Алексей Навални. В петък и събота в редица страни по света се проведоха митинги.\nОтворено писмо в подкрепа на Навални беше подписано от лекари, юристи и депутати, а неговите сътрудници стартираха проекта „Освободете Навални“, в който се включиха 500 хил. души от цял свят. Движението \"Свободни руснаци\" на свой ред обяви акции в подкрепа на Навални в различни страни - от Исландия до Австралия.\nКритикът на руския президент Владимир Путин е в затвор от 2021 г. \nМитингът в Буенос Айрес се проведе в петък, 20 януари. Участниците в подобни акции в аржентинската столица имат традиция - да се събират в работното време на руското посолство. Около 50 души дойдоха пред сградата на посолството. Според организаторката на митинга Алена това е доста за Буенос Айрес - обикновено идват 10-20 души.\nОколо 20 души дойдоха на митинга в столицата на Исландия, включително ръководителят на исландската антивоенна организация Гутормур Сорстейнсон и членът на \"Пуси Райът\" Мария Альохина. Един от протестиращите прочете писмо от Иля Яшин от следствения арест.\nОколо 40 души се събраха на митинги в подкрепа на Алексей Навални и други политически затворници в Мелбърн, Австралия. Организаторът на митинга Пьотр Кузмин казва, че е очаквал много по-малко хора. \"Имаше няколко семейства с деца, всички си говорихме много искрено. Дойдоха хора от телевизията - пуснаха материал за нас във вечерните новини\", каза той.\nОколо 350 души се събраха на митинга в сръбската столица Белград. Организаторът на митинга Пьотр Никитин е роден в Москва. Напуска Русия през 1993 г. и отива в Холандия, където завършва Юридическия факултет. През 2016 г. Пьотр се премества в Сърбия, родината на съпругата му.\n\n\nАлексей Навални беше задържан през януари 2021 г., след като се завърна в Русия от Германия, където се възстановяваше от отравяне с \"Новичок\". Формалната причина за ареста беше, че не се е явявал за подписка по стара условна присъда, въпреки че по това време се бореше за живота си в болница.\nВ момента той излежава присъдите си в затвор във Владимир, на около 260 километра източно от Москва."
	},
	{
		"title": "„Подготвят руснаците за дълга война“. Русия инсталира системи за ПВО в центъра на Москва",
		"url": "https://www.svobodnaevropa.bg/a/32234263.html",
		"text": "В центъра на Москва, на покрива на офис сграда, е монтиран противовъздушен комплекс, предполагаемо „Панцир-С1“. Това съобщиха потребители в социалните мрежи.\n\nТова не е единственото подобно съобщение. В руските социални мрежи се появиха снимки и видеозаписи на зенитно-ракетни комплекси, които руски военни монтират на покриви в центъра на Москва, близо до резиденцията на Владимир Путин в Ново-Огарьово, както и близо до летище Остафиево.\nВ събота от Министерството на отбраната на Русия казаха, че е проведено учение в Московска област за отразяване на въздушни атаки срещу военни промишлени и административни обекти. Министерството обяви учението в изявление, като каза, че в него участва зенитно-ракетен комплекс С-300 и 150 войници, но не се уточнява мястото.\nРазполагането на системи за противовъздушна отбрана (ПВО) в Москва не е свързано със заплахата от нападение от Украйна. „Най-вероятно това е игра за показност, с помощта на която Кремъл подготвя гражданите за продължителен конфликт“. Това се казва в ежедневния доклад на Американския институт за изучаване на войната.\nЕкспертите на института смятат, че властите в Москва не очакват атака. Системите за противовъздушна отбрана най-вероятно са били инсталирани именно, за да бъдат снимани и разпространени, за да „предупредят руснаците за опасността“, която Украйна предполагаемо представлява за тях.\n\nВ доклада се казва още, че разпространението на съобщения за противовъздушната отбрана в Москва може да демонстрира намерението на руските власти да се правят паралели с Великата отечествена война, представяйки Украйна като страна, която представлява реална заплаха за Русия - по аналогия с Германия и СССР.\n„Възможно е по този начин Кремъл да иска да увеличи броя на привържениците на войната сред руснаците и да ги подготви за по-нататъшна мобилизация“, казват от института.\nВ същото време, според Блумбърг, инсталирането на системи за противовъздушна отбрана на покривите на сгради в Москва може да означава, че руските власти се страхуват от нападение от украински дронове. Агенцията се позовава на експерти, които казват, че решението за инсталиране на ПВО е взето след атаки с дронове на военни летища край Рязан и Саратов.\nРуските власти не коментират инсталирането на системи за противовъздушна отбрана. Говорителят на Кремъл Дмитрий Песков препрати въпросите на журналистите към Министерството на отбраната, съобщава Радио Свобода. Комисията по отбрана на Държавната дума нарече снимките и видеоклиповете фалшиви."
	},
	{
		"title": "САЩ ще наложат нови санкции срещу руската частна военна група \"Вагнер“",
		"url": "https://www.svobodnaevropa.bg/a/32233408.html",
		"text": "Съединените щати ще наложат допълнителни санкции срещу частната военна групировка \"Вагнер“, която помага на руската армия във войната в Украйна, каза високопоставен американски служител в петък. Служителят, пожелал анонимност, каза, че Министерството на финансите ще посочи \"Вагнер“ като значима международна престъпна организация и ще наложи допълнителни санкции, предаде Ройтерс.\n\"Тези действия признават международната заплаха, която представлява \"Вагнер“, включително чрез продължаващия си модел на сериозна престъпна дейност“, каза служителят. Всички активи на \"Вагнер“ в САЩ ще бъдат замразени, а на американските граждани ще бъде забранено да извършват транзакции с групата.\nСвързваната с Кремъл частна армия „Вагнер груп“ за пръв път придоби популярност по време на сблъсъците в Източна Украйна, а по-късно покрай с конфликтите в Сирия и няколко африкански държави. Нейни войници се появиха и в Беларус малко преди изборите, които дадоха началото на протестната вълна, заляла страната през последната година.\nНаемниците признават, че от „Вагнер“ не ги задължават да следват някакъв кодекс на изпълнение на задълженията им, което е условие за всеки друг военнослужещ. Те не крият също и че екзекутират заложници, които взимат в плен.\n\"С тези действия и още, които предстоят, нашето послание към всяка компания, която обмисля да предостави подкрепа на \"Вагнер“, е следното: Това е престъпна организация, която извършва масови зверства и нарушения на човешките права и ние ще работим безмилостно, за да идентифицираме и разкрием всички, които й помагат“, каза говорителят на Белия дом по националната сигурност Джон Кърби.\nПо-късно ТАСС разпространи отворено писмо на Евгений Пригожин написа Кърби, в което го пита какво престъпление е извършила организацията му, съобщи БТА.\n\"Уважаеми г-н Кърби, имам въпрос към вас: можете ли да посочите какво престъпление е извършила \"Вагнер\"?\", се казва в писмото.\n\n\nПо данни на американското разузнаване в момента около 40 000 руски затворници участват в бойни операции на територията на Украйна. Официално \"Вагнер\" не е вписана в регистрите на правоприлагащите органи и регистъра на юридическите лица в Русия, а бойците ѝ са неизвестни.\nОсновател и спонсор на частната военна компания \"Вагнер\" е бизнесменът Евгений Пригожин, който е известен като „готвачът на Путин“. Групировката е специализирана в участието във военни конфликти, в които Русия официално не участва."
	},
	{
		"title": "Голямата картина: Защо спря да ни пука как изглеждаме отстрани",
		"url": "https://www.svobodnaevropa.bg/a/32230352.html",
		"text": "Здравейте, скъпи приятели,\nтова е първият брой на ГОЛЯМАТА КАРТИНА, новият седмичен бюлетин на Свободна Европа. Абонирайте се тук! В събота сутрин ви изпращаме само няколко истории, без които не можете.\nСветът помага на Украйна, за да отблъсне руската агресия, а България се отправя към поредни парламентарни избори. Имаме ли цел пред себе си обаче?\nТази седмица Владимир Шопов забеляза нещо тревожно - че българите вече не се интересуваме от това къде попадаме в международни класации и не се опитваме да догоним по-напредналите. \"Постепенно нашият свят се смалява и самозатваря\", казва той. Западът се преосновава и радикално се разкачва от Русия. България обаче не личи да участва в това. Времето е разделно, предупреждава политологът.\nСледващата история със сигурност е за компютри, още не знаем дали няма да се появят и компоти. Българската прокуратура разследва Нексо за пране на пари и казва, че всичко е започнало в Америка. Проверихме какво точно искат САЩ от криптоплатформата и картината се оказа по-различна. Тази история е за вас, ако искате да се ориентирате за какво става дума в този скандал.\nПрез седмицата десетки граждани протестираха пред офиса на една фирма в София. Общото между тях: имат много последователи във Фейсбук, а позициите им са ясни - не харесват Путин, подкрепят Украйна. Част от тях обаче се оказват с блокирани профили. Те недоволстват от модерацията и обвиняват фирмата - партньор на Фейсбук, в цензура. Разказваме в детайли какво всъщност се крие зад тази история.\n\n\n\n\n\nВниманието на света беше привлечено от двама мъже. Първият е Олексий Арестович, един от най-популярните украинци, от когото милиони хора научаваха какво се случва с войната. Тази седмица обаче хиляди украинци се обърнаха срещу него. Той смята, че нивото на \"хейт\" по негов адрес не отговаря на грешката му, но все пак подаде оставка като съветник на президента Зеленски. Накратко: звяр разкъсва жертвата си, а виновен излиза глашатаят в гората, защото е разказал невярно историята.\nДругият мъж се казва Михаил Саакашвили. \"Умирам и не ми остава много време\", написа той. Бившият грузински президент е в затвора, където се бори за живота си. Вече има данни, че е бил отровен. Той твърди, че е поръчан лично от Путин и сравнява съдбата си с тази на руснаците Алексей Навални и Сергей Магнитски.\nНе можете и без една мазна история. Буквално. Стефан Дечев ни разказва за българската кухня в миналото, още преди тревогите за холестерола. Тогава маслото, лойта и тлъстото са били не просто предпочитани храни, а такива с особено висок статус.\nПонеже започнахме с това, че времето е разделно, да се върнем пак малко на темата. Така смятат и руснаци, които живеят в България. Вижте тази снимка с тяхното послание. Последователите ни в социалните мрежи оцениха много високо това, което правят.\n\n\n\n\n\nС карти, с билети или с повишено внимание\nСигурно си спомняте стария виц за това как се пътува в градския транспорт. От началото на 2023 г. София въведе нова система за пътуване и за да не се озовете в ситуацията да пътувате с \"повишено внимание\", направихме това видео. В него всичко е обяснено кратко и стъпка по стъпка.\n\n\n\n\n\nС най-сърдечни поздрави,\nНели Делчева"
	},
	{
		"title": "\"Не е моментът да се забавяме\". Западът увеличава военната помощ за Украйна",
		"url": "https://www.svobodnaevropa.bg/a/32232661.html",
		"text": "Значително увеличаване на военната помощ за Украйна и доставка на тежко въоръжение. Това бяха част от ангажиментите, които няколко държави членки на НАТО поеха по време на срещата на техни представители в американската военна база „Рамщайн“ в Германия.\nФорумът започна с обръщение на президента на Украйна Володимир Зеленски, който призова за това страната му да получи танкове възможно най-скоро, за да може да укрепи отбраната си срещу руската армия.\n„Времето трябва да се превърне в наше общо оръжие“, каза Зеленски и добави, че Киев се нуждае от „стотици“ танкове.\nОт своя страна военният министър на САЩ Лойд Остин посочи, че сега „не е време за забавяне“ на действията, свързани с подкрепата за Украйна.\n„Време да достигнем по-дълбоко“, каза още той.\nЧасове преди срещата САЩ обявиха нов пакет от военна помощ в размер на 2,5 млрд. долара. В нея са включени 90 бойни машини „Страйкър“ и 59 бойни машини „Брадли“, но не и танкове.\n\n\nТанковете бяха основна тема на дискусиите по време на срещата. Причината е липсата на решение от страна на Германия за реекспорта на танковете „Леопард 2“, които са немска разработка. Няколко европейски държави изразиха готовност да изпратят тежката техника за Украйна, но за целта е нужно разрешението на Берлин.\nПолша съобщи, че е готова да изпрати танкове \"Леопард 2\" на Украйна дори без одобрението на Германия за реекспорт. Това каза зам.-министърът на външните работи на страната Павел Яблонски. Варшава е сред най-настоятелните страни, които търсят разрешение от Германия за изпращането на танковете.\n„Не изключвам възможността вече да сме готови да предприемем такава стъпка“, каза още Яблонски.\nЧаст от страните като Финландия и Белгия заявиха, че ще предоставят помощ в размер на десетки милиони евро.\nНидерландия изрази готовност да разгледа възможността за предоставяне на изтребители Ф-16. Това беше потвърдено и преди срещата в „Рамщайн“ от външния министър на страната Вопке Хукстра. Нидерландското правителство е готово и да предостави средства за закупуване на германски танкове „Леопард 2“, които други държави са готови да изпратят в Украйна.\nРусия излезе с позиция, че решение за предоставяне на тежка военна техника и танкове за Украйна само ще влоши ситуацията за Киев.\n\"Последиците ще бъдат със знак минус, това е еднозначно. Неведнъж сме казвали, че подобни доставки по принцип няма нищо да променят, но ще добавят проблеми на Украйна и украинския народ\", каза говорителят на Кремъл Дмитрий Песков.\nОт началото на войната Западът имаше колебания за това дали да предостави тежко въоръжение на Украйна заради риска от ескалация на войната. След средата на 2022 г. САЩ и други страни от НАТО започнаха да снабдяват Киев с далекобойна артилерия, ПВО системи и друга тежка бронирана техника.\nВ сряда вестник Ню Йорк таймс написа, че позицията на САЩ от началото на войната се е смекчила. Сега Белият дом смята, че Украйна трябва да получи възможност да нанася удари, включително и по територията на Крим, твърди изданието.\nПрез декември командващият на въоръжените сили на Украйна ген. Валерий Залужни съобщи, че за да стигне до границите на Крим, Киев първо трябва да преодолее разстоянието от 84 км окупирана територия до град Мелитопол."
	},
	{
		"title": "Какъв е смисълът от специален трибунал за престъпленията на Русия в Украйна",
		"url": "https://www.svobodnaevropa.bg/a/32232574.html",
		"text": "Въпросът – как да се търси съдебна отговорност от Русия за престъпленията, които извършва в Украйна – съпътства войната от самото ѝ начало. Затова документирането на престъпленията  стана ключова задача - към Съвета за човешки права на ООН беше създадена специална международна независима комисия за Украйна, председателствана от норвежкия съдия Ерик Мозе.\nООН има още една своя комисия, която наблюдава ситуацията от 2014 година насам. В Украйна свое разследване от март тази година започна и Международният наказателен съд.\nСпециалният трибунал се появи през последните месеци като идея от украинския президент Володимир Зеленски. През октомври 2022 година във видеообръщение към парламентарната асамблея на Съвета на Европа той призова Европа да поеме тази „историческа роля“ и да създаде европейски специален трибунал, който да обезщети Украйна от военните загуби на войната.\nЮридическите дискусии за същността и ефективността на такъв специален трибунал са много. Външната министърка Аналена Бербок на Германия изтъкна тази седмица факта, че той ще запълни голяма празнина в международното право. Но празнините са повече от една. За какво става дума?\n\n\nИсторията на военните трибунали\nВ специален анализ за германската централа за политическо образование Оксана Сенаторова фокусира върху престъплението „агресия“, което трябва да бъде преформулирано в международното право, заедно с понятието „жертви на агресия“ – и че именно тук е нишата на един специален трибунал.\n\n\n\nВ историята на международното право има само два трибунала, които привличат под отговорност лица, извършили престъпления срещу мира: Нюрнбергският и Токийският съд\n\n\n\nВ историята на международното право има само два трибунала, които привличат под отговорност лица, извършили престъпления срещу мира: Нюрнбергският и Токийският съд, посочва тя.\nНюрнбергските принципи, приети като част от международното обичайно право, класифицират престъпленията срещу мира като наказуеми от международното право, но Организацията на обединените нации (ООН) не се оказва особено ефективна в предотвратяването на агресията. Уставът на ООН предвижда система за колективна сигурност.\nВъпреки това петте постоянни членки на Съвета за сигурност на ООН - Русия, САЩ, Обединеното кралство, Франция и Китай - са \"по-равни\" от останалите членове на ООН и имат право на вето, за да блокират решенията срещу себе си, което подкопава механизма за колективна сигурност на СС на ООН.\n\n\nРезолюция 3314 на Общото събрание на ООН \"Определение за агресия\" от 1974 г. е призната от Международния съд като норма на международното, но не е развита в обща конвенция за предотвратяване и наказване на престъплението агресия, която да предвижда механизми за търсене на отговорност и изпълнение.\nОксана Саторова посочва в своя анализ, че това е резултат от компромис, който може да се опише като \"как агресията да бъде елемент на международното наказателно право, без лидерите на великите сили да бъдат преследвани\".\n \n\n\n\nЦялата международна общност и, което е по-важно, жертвите на агресията срещу Украйна са заложници на този правен въпрос\n\n\n\n„Цялата международна общност и, което е по-важно, жертвите на агресията срещу Украйна са заложници на този правен въпрос. Заради жертвите на тази кървава война в Украйна и заради бъдещите поколения е необходимо да се положат всички усилия, за да се гарантира, че този въпрос няма да доведе до задънена улица, какъвто беше и е случаят след Руско-молдовската война през 1990-1992 г., Руско-грузинската война през 1992-1993 г. и 2008 г., а от 2014 г. и по време на настоящия конфликт.“\n\n\nКакво може да направи един специален трибунал?\nТова зависи от вариантите, по които той ще бъде създаден.\nВъншната министърка на Германия Аналена Бербок тази седмица допусна вариант – това да е трибунал, основан на украинското наказателно право, но „допълнено с международни елементи“. С решението си от тази седмица европейският парламент не посочва откъде Трибуналът ще черпи своята юридическата легитимност. От това ще зависи много.\n\n\n\nГолемият смисъл на трибунала е, че той ще даде възможност за  справедлив процес, в чийто център са жертвите.\n\n\n\nГолемият смисъл на трибунала, според Оксана Саторова, е че той ще даде възможност за справедлив процес, в чийто център са жертвите. Създаването на трибунал, който да се фокусира върху представителството и обезщетяването на жертвите, би могло да бъде най-добрият отговор и може да се приложи още сега.\nСлед оттеглянето на Русия от Съвета на Европа и от Европейската конвенция за правата на човека (ЕКПЧ) не може да има надежда на ефективни средства за защита чрез този механизъм. Блокираният Съвет за сигурност на ООН, ограничената юрисдикция на Международния съд и Международния наказателен съд, както и разочароващите прецеденти на други големи сили, чиято употреба на сила е останала без последствия, гарантират, че руското политическо ръководство не носи отговорност за своите актове на агресия.\n\"Агресията е хранителна среда за други престъпления по международното право\", казва Бенджамин Ференц, последният жив прокурор на Нюрнбергския трибунал. Целият свят вижда потвърждение на думите му в Буча, Краматорск, Харков и много други градове в Украйна, посочва Оксана Саторова.\n*Становищата, изказани в рубриката „Мнение“, могат да не отразяват позицията на Свободна Европа."
	},
	{
		"title": "Макрон представи план за значително увеличаване на военните разходи на Франция до 2030 г.",
		"url": "https://www.svobodnaevropa.bg/a/32232557.html",
		"text": "Френският президент Еманюел Макрон представи план за значително увеличаване на военните разходи на страната до 2030 г., което да гарантира „свободата, сигурността, просперитета и мира“. Очаква се бюджетът за отбрана да бъде повишен с около 100 млрд. евро до общо 400 млрд. евро до края на десетилетието, съобщи Асошиейтед прес.\n„Франция има и ще има армии, готови да отговорят на предизвикателствата на века“, каза френският президент. Той оправда необходимостта за по-големи разходи за отбрана с войната, която Русия започна срещу Украйна.\nДумите му дойдоха в деня, в който се очаква страните от НАТО да вземат решение за предоставяне на нов голям пакет от военна помощ на Украйна. Лидери от страните членки се събират в американската база „Рамщайн“ в Германия. От седмици Киев настоява Запада да предостави тежко въоръжение и най-вече танкове за фронта.\nКато член на НАТО Франция има ангажимент да отделя около 2% от брутния си вътрешен продукт за разходи за отбрана. В продължение на десетилетия Париж не изпълняваше този ангажимент и ограничаваше средствата за армията си.\nПрез 2022 г. подобно значително увеличаване на разходите за отбрана предприе и друга от най-големите икономики в Европа – Германия. В продължение на десетилетия Берлин ограничаваше разходите за армията си, следвайки политиката от края на Втората световна война."
	},
	{
		"title": "\"Няма мнозинство за правителство\", каза Нинова. Борисов не изключи управление с БСП",
		"url": "https://www.svobodnaevropa.bg/a/32232101.html",
		"text": "В парламента липсва мнозинство за съставяне на правителство с третия мандат. Това стана ясно от изказването на лидерката на БСП Корнелия Нинова след проведената в петък среща на председателите на четири от партиите в парламента.\nВ петък по нейна покана в парламента се проведе среща с председателите на на ГЕРБ, ДПС и \"Български възход\" Бойко Борисов, Мустафа Карадайъ и Стефан Янев. Целта ѝ беше да се обсъди възможност за съставяне на правителство с третия мандат, който президентът Румен Радев връчи на БСП в понеделник. На нея не присъстваха представители на \"Продължаваме промяната\" (ПП), \"Демократична България\" (ДБ) и \"Възраждане\".\nЛидерите на четирите партии се обединиха около тезата, че дори в крайна сметка да се стигне до нови избори \"диалогът\" между тях е \"необходим\".\nОще преди самата среща от ГЕРБ, \"Възраждане\", ПП и ДБ казаха, че няма да подкрепят правителство с мандата на социалистите. Ако той не бъде изпълнен, предстоят нови предсрочни избори, които президентът трябва да насрочи след не повече от два месеца - в края на март или началото на април. Това би бил четвъртият предсрочен вот след последните редовни избори през 2021 г.\nВ началото на срещата Нинова изрази учудване, че лидерите на ДБ и ПП, за които беше приготвила места, не присъстват. В четвъртък те публично заявиха, че няма да участват на среща в този формат и са готови за двустранна или дори тристранна среща с БСП. Последната парламентарно представена партия -\"Възраждане\", също предварително отказа да участва.\nНинова постави четирите предварително обявени от БСП въпроса, по които търси обединение с другите лидери: законите по Плана за възстановяване, бюджетът за 2023 г., приемане на България в Шенген и съдебната реформа.\n\"Тези приоритети са декларирани и от колегите, които сега отсъстват, очевидно това е декларация само на думи, но липсва воля да седнем и да разговаряме сериозно за бъдещето на България\", каза Нинова.\nБорисов си представя \"някакъв вид правителство\" с БСП\nЛидерът на ГЕРБ Бойко Борисов поощри \"опита на БСП да се говори открито за приоритетите и за решаването на кризите\". По думите му, ако не се говори в подобен формат, ще се ходи и на четвърти, и на пети предсрочни избори.\n\"Аз съм убеден, че отиваме за пети път на избори\", каза Борисов.\nТой не смята за правилно решението на лидерите на ДБ и ПП да не присъстват, защото вече нямат \"разделителни линии\" с БСП.\n\"Въоръжението за Украйна мина. Това, което БСП е сложила като червени линии, Ф-16 мина - това са вече закони, приети от парламента. Какъв е проблемът\", каза Борисов.\nПо думите му \"времената се менят\" и \"БСП също много се промени\", затова ще говори с \"колегите си\", за да падне забраната от Конгреса на ГЕРБ за коалиция с левицата. За да може да направят \"някакъв вид техническо, експертно, програмно правителство в един момент\".\n\"Сега няма как да ви подкрепим, но изразяваме нашето уважение към вас, към избирателите ви. Конгресът на ГЕРБ ни е задължил да не приемаме коалиция с БСП. Но ще разговарям с колегите подобна забрана, защото БСП много се промени и не би трябвало да е спирачка за някакъв вид техническо, експертно, програмно правителство в един момент\", каза Борисов.\nДПС иска \"нормалност в политиката\"\nЛидерът на ДПС Мустафа Карадайъ каза, че призивът на партията му е \"да има нормалност в политиката\", която \"минава през диалога\", за да \"преодолеем политическата криза\".\n\"Независимо, че най-вероятно ще отидем на едни ненужни предсрочни избори, ние от сега трябва да създадем условията и предпоставките за диалог след поредните ненужни предсрочни избори\", каза той.\nПо думите му диалог с предварително начертани разделителни линии няма как да има.\nКарадайъ единствен коментира приоритетите, поставени от БСП за обсъждане. По думите му \"в съдържанието им (на приоритетите) има нюанси и без диалог няма как те да бъдат уточнени\".\n\"Дори да отидем на избори, този диалог е необходим\"\nЗа \"диалог\" и \"взаимодействие\" говори председателят на \"Български възход\" Стефан Янев. Той определи лидерската среща като важна, но малко закъсняла.\n\"Дори да отидем на избори, този диалог е необходим\", каза той. Добави, че към думата \"диалог\" би добавил още една - \"взаимодействие\". \"Политическото взаимодействие е призвано да решава проблемите на българското гражданско общество\", каза Янев.\nТой призова останалите политически сили \"да търсят пресечна точка\". По думите му правилният подход е \"диалог, диалог и пак диалог\".\nДо връчване на третия мандат се стигна, след като предложеният с мандата на ГЕРБ кабинет с кандидат за министър-председател Николай Габровски не събра достатъчно подкрепа по време на гласуване в парламента.\nВтория мандат, който беше връчен на \"Продължаваме промяната\", също не беше изпълнен, като от партията дори не предложиха на гласуване състав на кабинет в парламента."
	},
	{
		"title": "\"Крим е Украйна\". Отдалечава ли се Белград от Москва",
		"url": "https://www.svobodnaevropa.bg/a/32231792.html",
		"text": "Президентът на Сърбия Александър Вучич зае публично две позиции против интересите на Русия през последните дни.\nДържавният глава заяви, че Белград не признава и няма да признае анексирания украински полуостров Крим и окупираните райони на Украйна в Донбас за руска територия.\nВучич реагира и срещу руските опити сръбски граждани да бъдат вербувани да се бият на страната на Русия във войната ѝ в Украйна - като част от наемната военна групировка \"Вагнер\". В допълнение сръбският президент каза, че за Сърбия няма друг път, освен пътя към ЕС.\nСърбия, макар и кандидат за членство в ЕС, е страната в Европа, която отказва да наложи санкции на Кремъл заради войната в Украйна и геополитически от години опитва да балансира между интересите на Москва и Брюксел. Сръбският президент дори е вземал уроци по руски, за да може лично да преговаря с руския президент Владимир Путин, припомня Блумбърг. И това е само един от жестовете на близост, които Белград е демонстрирал пред Москва в годините.\nСлед като Русия започна непредизвиканата си война преди почти година, Вучич не е разговарял с руския си колега през последните месеци. Сега изглежда, че и подкрепата му за политиките на Кремъл не е гарантирана.\nВтвърдяването на тона спрямо Кремъл повдига въпроса дали Вучич намеква за възможен геополитически завой, или това е пореден ход в двойната му игра между Русия и Запада.\nКакво каза Вучич\nВ интервю за \"Блумбърг\" Вучич каза, че Сърбия е отказала да подкрепи руската инвазия в Украйна \"още от самото начало\". \"За нас Крим е Украйна, Донбас е Украйна - и ще си остане така\".\nУкраинският полуостров беше анексиран от Русия през 2014 г. след незаконен референдум, като оттогава Москва смята тази територия за своя. ЕС и САЩ не признаха анексията и още тогава подложиха Русия на санкции.\n\n\nВъв вторник пред местната телевизия Хепи Вучич също така настоя Русия да прекрати усилията си да вербува сърби да се бият в редиците на частната руска групировка \"Вагнер\" в Украйна. Тя участва в едни от най-кръвопролитните и жестоки битки от началото на войната.\nОт началото на годината наемническата група \"Вагнер\", собственост на приближения до Путин Евгений Пригожин, пуска реклами на сръбски език в руски уебсайтове и групи в социалните мрежи, в които призовава доброволци да се присъединят редиците ѝ.\nСръбското законодателство забранява участието на граждани на страната в конфликти в чужбина и няколко души вече са били осъждани за това. Вучич се възмути публично от действията на „Вагнер“ и припомни, че сръбските доброволци в групата биха били подсъдими.\nТой отхвърли твърденията, че \"Вагнер\" има присъствие в Сърбия, където прокремълски и ултранационалистически организации подкрепиха инвазията в Украйна.\nСръбският министър на отбраната Милош Вучевич също предупреди сърбите да не се присъединяват към частната руска армия. \"Това ще доведе до правни последици, тъй като те могат да бъдат подведени под отговорност пред държавните органи\", заяви Вучевич пред РСЕ/РС.\n\n\nСръбски доброволци участваха в сраженията заедно с проруските сили в региона на Донбас в Украйна през 2014 и 2015 г. Не се знае точният брой на участвалите, но според наблюдатели от 2014 г. насам десетки сърби са се записали да се бият там.\nСърбия и войната в Украйна\nОт март 2022 г. насам Сърбия е подкрепила няколко резолюции на Общото събрание на ООН, осъждащи руската агресия срещу Украйна. През октомври страната осъди и анексията на четирите украински области Донецк, Херсон, Луганск и Запорожие, като не призна референдумите, организирани от Русия.\nВъпреки това Белград твърдо отказва да наложи санкции на Москва, продължава да осъществява редовни полети от и до руската столица, за разлика от останалата част от Европа, а сръбските градове се пълнят с все повече руснаци, облагодетелствани от безвизов режим на пътуване.\nМедиите в страната също често предават руската пропаганда за войната. В свой анализ за Карнеги Юръп политологът Димитър Бечев пише, че сръбските медии представят войната като конфликт между Русия и САЩ, а не като руска инвазия в суверенна държава.\n\n\nВ Сърбия също така има и медии, спонсорирани от Кремъл, сред които сръбската служба на информационната агенция Спутник. Тя предстои да бъде разширена с онлайн телевизионен новинарски канал на сръбски език като част от франчайза на руската RT. Това са част от руските медии, на които ЕС също наложи санкции и разпространението им е забранено в страните от съюза.\nТакива медии, пише Бечев, допринасят за преобладаващо проруските обществени нагласи, които социологически проучвания отчитат сред сърбите. Едно от тях е от 2022 г. на организацията \"Нов трети път\". Според него 59% от отговорилите обвиняват Запада за войната, 23% обвиняват Русия, а 18% смятат, че Москва и западните сили споделят отговорността.\nС Русия или с ЕС\nОсвен с медиите и общата славянска и православна култура Русия печели влияние в Сърбия и с подкрепата си за позицията на Белград спрямо Косово. Москва не признава суверенитета на страната, която обяви независимост през 2008 г.\nНещо повече, сърбите винят САЩ за отцепването на региона, което може да оказва влияние и върху позицията им за войната в Украйна.\nКосово има преобладаващо етническо албанско мнозинство. Там живеят и близо 120 000 етнически сърби. Страната се отдели от Сърбия след войната през 1998-99 г. Белград не я признава и насърчава сърбите в региона да се противопоставят на правителството в Прищина. Европейският съюз и САЩ признават независимостта на Косово.\nДруга причина правителството в Белград да поддържа близост с Москва е енергетиката. Сърбия е изцяло зависима от вноса на руски газ, който получава на по-ниски цени от пазарните, а основната петролна компания в страната NIS е собственост на \"Газпром\". През май 2022 г. Сърбия сключи нов тригодишен договор за доставка на газ с руската компания. Основна част от руския газ за Белград преминава през България по продължението на руския газопровод \"Турски поток\", построено в третия мандат на ГЕРБ.\n\n\nПо друг начин обаче стоят нещата с икономиката. В това отношение Русия заема много по-незначителна роля с едва 6 % от външната търговия на Сърбия, пише \"Блумбърг\". За сметка на това най-големият вносител на сръбски стоки е Европейският съюз.\nСърбия е и кандидат за член на ЕС от 2014 г. насам, макар че преговорите вървят бавно и Вучич няколко пъти, последно в четвъртък, е казвал, че Сърбия вече „не е ентусиазирана“ за членство. Нежеланието на Белград да признае независимостта на Косово, както и да се присъедини към санкциите срещу Русия също са пречки според Брюксел.\nВъпреки това в интервюто пред Блумбърг във вторник Вучич каза: \"Знам, че ЕС е нашият път. Няма други пътища.\"\nСъщо така фактът, че Вучич най-вероятно няма да скъса връзките си с Кремъл, не означава, че те няма да се отдалечат, пише Бечев.\nФайненшъл Таймс писа в края на 2022, че Сърбия вече търси енергийна независимост от Русия, като обмисля да си върне мажоритарния контрол върху петролната компания NIS от \"Газпром\", за да избегне санкциите срещу Русия. Също така подготвя и няколко други проекта за диверсификация на енергийните източници, включително по-тясно сътрудничество с Унгария."
	},
	{
		"title": "САЩ изпращат военна помощ за Украйна в размер от 2,5 млрд. долара. В пратката няма танкове",
		"url": "https://www.svobodnaevropa.bg/a/32232030.html",
		"text": "САЩ предоставят военна помощ на Украйна в размер от 2,5 млрд. долара. В нея са включени 90 бойни машини „Страйкър“ и 59 бойни машини „Брадли“, съобщиха от Пентагона.\n„Последните въздушни атаки на Кремъл срещу ключовата инфраструктура на Украйна отново показват унищожителните последици от войната на Русия в Украйна. Досега САЩ са предоставили повече от 27.4 млрд. долара военна помощ от началото на управлението на администрацията на Байдън“, написаха от Пентагона.\nЗаедно с това от военното министерство на САЩ ще изпратят ракети и снаряди, включително за артилерийската система HIMARS, системата за противовъздушна отбрана (ПВО) NASAMS и допълнителни 3 милиона муниции. За Украйна заминават и осем ПВО системи AVENGER, 350 бронирани коли и 53 бронирани с допълнителна защита срещу мини.\n\n\nВашингтон пост отбелязва, че в пратката не са включени танкове, които са най-желаното от Украйна оръжие в момента. От изданието припомнят, че Германия е дала знак, че няма да изпрати част от собствените си танкове „Леопард“, ако САЩ не изпратят от своите танкове „Ейбрамс“. Според Пентагона танкът „Ейбрамс“ не е подходящ за настоящия етап от войната, тъй като неговият двигател изисква постоянна поддрържка и има сложен метод на зареждане.\nВ петък страните от НАТО се срещат в американската военна база „Рамщайн“ в Германия. Преди срещата Володимир Зеленски, външният министър на Украйна Дмитро Кулеба и други високопоставени представители на властта в Киев поискаха от Запада да предостави модерни танкове.\nВ последните месеци Русия пренасочи основната част от нападенията си в североизточната част на Украйна. От седмици тежки боеве се водят за ключовите Бахмут и Соледар."
	},
	{
		"title": "\"Не разбирах значението на думата майка\". Роден в ГУЛАГ разказва за живота в лагер",
		"url": "https://www.svobodnaevropa.bg/a/32222206.html",
		"text": "На 10 януари 1938 г. първият влак с жени пристига в лагера за съпруги на \"изменници на родината\" край град Акмолинск. Днес това е Астана, столицата на Казахстан. Известен като АЛЖИР (Акмолинский лагерь жен изменников родины – от руски), лагерът е един от многото под шапката на Главно управление на наказателните лагери - ГУЛАГ.\nСлед шест месеца АЛЖИР вече е препълнен - в него има 8000 затворнички. Съгласно решение на Централния изпълнителен комитет на СССР от 8 юни 1934 г. те са осъдени на 5 до 10 години затвор или депортиране в далечен Сибир. Лагерът се простира на 30 хектара и има няколко клона.\nДецата под 3-годишна възраст са изпратени там заедно с майките си. Но са отделени от тях.\nПианистката Олга Галперина е отведена в АЛЖИР, когато е бременна. Синът ѝ Георгий Каретников е първото дете, родено в лагера.\nВ интервю за Sibir.Realii сега, когато е вече 85-годишен, Георгий разказва спомените си от лагера, как е видял майка си чак 7 години след раждането си, как Едуард Шеварднадзе му е помогнал, въпреки че е син на \"враг на народа\" и как е носил омразата си към съветския режим през целия си живот.\n\"Скрила от съветските власти\" враг на народа\nОлга Галперина завършва Киевската консерватория и е ученичка на известните музиканти Сергей Тарновски и Хайнрих Нойхаус. Когато се премества в Москва, тя организира и ръководи музикалното училище, което днес е колежът \"Шопен\".\nВ началото на 1938 г. е арестувана. Причината е връзката ѝ с \"враг на народа\". Твърди се, че е \"знаела за контрареволюционната му дейност, но я е скрила от съветските власти\". Когато е задържана, тя вече е омъжена и дълго време не се е срещала с мъжа, с когото е обвинена, че е имала афера. Но това няма значение. На 22 март 1938 г. е осъдена на 8 години трудов лагер.\nБащата на Георгий - Николай Каретников, е бил женен преди да се запознае с майка му, но напуска съпругата си заради нея. След като Олга Галперина е арестувана, той веднага се връща при първата си жена.\n\n\n\nНе ѝ е позволено да роди в общите бараки, затова се озовава в землянка, където вече има жена с бебе\n\n\n\nОлга разбира, че е бременна, когато вече е в лагера, разказва днес синът ѝ - вече 85-годишният Георгий. Не ѝ е позволено да роди в общите бараки, затова се озовава в землянка, където вече има жена с бебе. Това е Рейчъл Месерер - майката на балерината Мая Плисецкая (бащата на Плисецкая е екзекутиран по-рано по време на политическите репресии - б.р.).\nВ АЛЖИР са затворени още певицата Лидия Русланова, актрисата Татяна Окуневская, писателката Галина Серебрякова.\nНовородените незабавно са отнемани от майките им. Те могат да виждат децата си само докато кърмят. Когато млякото свърши, посещенията спират.\n\"Не разбирах значението на думата майка\"\nГеоргий има малко спомени от детството си в лагера. Помни, че точно зад детските бараки е имало ров, а след него бодлива тел. Понякога извеждали децата на разходка - по двойки и хванати за ръце. Възпитателката, също затворничка, понякога посочвала в далечината към жените затворнички: \"Виж, ето я майка ти!\"\n\"Но аз не разбрах защо сочи към някаква жена. Не разбирах и значението на думата \"майка\", спомня си мъжът.\nТогава той и останалите деца познават само възпитателката Сима Мойсеевна, която ги храни. С други възрастни не общуват. Никой не говори за майките. Децата не празнуват рождените си дни.\n\"Детството ни като цяло беше като на растения: всичко се свеждаше до ядене и спане\", казва Каретников. Така си обяснява и защо спомените му са бедни.\nРазходки има само през пролетта и лятото. Зад бодливата тел са се простирали поля от лалета и макове.\n\n\n\nНо нашият свят беше ограничен от ров и бодлива тел\n\n\n\n\"И колко много исках да бъда на тези поляни. Но нашият свят беше ограничен от ров и бодлива тел\", спомня си Георгий.\nВсеки ден в детските бараки започвал в 6 часа с химна на Съветския съюз, който звучи по радиото.\nМразел химна - не е лесно да стоиш прав, докато още спиш. Единствената друга музика, която е чувал тогава в живота си, са били песните на майка му, докато го кърми. \"Музиката беше в паметта ми, бях я попил с майчиното мляко\" - класически приспивни песни на Моцарт, Брамс, Чайковски и Шуберт. Георгий помни тях, \"не помнех целувките\".\n\n\nВече като възрастен мъжът разбира, че по онова време майка му го е спасила от преместване в сиропиталище. Тогава по заповед на съветския диктатор Йосиф Сталин от лагерите са изведени порасналите деца. Ръководител на АЛЖИР е Сергей Баринов. Той има пиано и вика майката на Георгий, за да преподава музика на децата му. Един ден Баринов казва на Галперина, че в лагера ще дойде специална комисия, която ще транспортира децата до детски домове.\nОлга веднага казала, че макар да не може са вижда сина си, знае, че е наблизо и той е единственото, което ѝ е останало. \"Ако не ми помогнете, няма да се занимавам повече с децата ви\", добавила. На следващия ден командирът обявил инфекциозна карантина в целия лагер и комисията не дошла. Майка му спасила не само него, а всички деца, казва Георгий.\nСлед като прекарва първите 7 години от живота си в детска казарма, на 9 февруари 1946 г. Олга е освободена, след като излежава присъдата си.\nТогава Георгий я вижда за първи път. \"В срещата ни нямаше нищо трогателно, не се затичах към нея и не ѝ подадох ръка\", казва Каретников. \nКачват се на товарен влак. Всичко по пътя му е любопитно. Заедно с тях пътуват други две освободени затворнички. Всички се настаняват в малка къща в покрайнините на село, за да работят и да спечелят пари, с които да се върнат у дома.\nСинът, който пречи на кариерата\nКогато събират някакви пари за пътя, Олга Галперина и синът ѝ тръгват с пътнически влак за Москва. Баща му ги посреща на перона.\nМакар и свободна, майка му няма право да живее в столицата и други големи градове. Затова се отправя към град Александров, а Георгий остава при баща си, докато тя намери жилище и се устрои.\n\"Беше зима и нямах никакви дрехи, майка ми помоли баща ми да ми купи палто. Той ме заведе в един празен апартамент на някаква негова любовница, заключи го и си тръгна\", разказва мъжът\nНа другия ден баща му носи палто и го води при майка му.\nГеоргий никога не е я е питал за живота в лагера. Чувства, че за нея е болезнено да си спомня. Дори факта, че е роден там научава не от нея, а от по-голямата си сестра Лена. Тя е ученичка, когато майка им е арестувана, и е изпратена в сиропиталище. Лена се грижи за Георгий, когато той и майката излизат от лагера.\nЖивотът в Александров обаче се оказва труден, дори по-труден, отколкото в АЛЖИР. Хранели се с картофи и хляб - месо само по празници. \"Смучех остатъци от фураж за добитъка\", казва Георгий и си спомня как веднъж го ограбили - взели му от ръцете купоните за хляба. А това значело само едно - че семейството няма да има какво да яде един месец. \n\n\nНо най-трудната част дори не е гладът. Майка му е \"враг на народа\", а той - \"син на враг на народа\". Никога не му позволяват за забрави това. Първо учи в Александров, но после е приет в Московското хорово училище. Приспивните песни на майка му помагат - оказа се, че има много добър слух.\nТъй като Олга няма право да живее в столицата, той трябва да се настани в общежитие, където до 5-и клас го бият всяка вечер. Слагат му одеяло върху главата и го удрят, където могат. Не вижда лицата на нападателите, но чува гласовете им. Така после разбира кои са и си отмъщава. След една такава схватка е изключен от пионерската организация.\n\n\n\n Но бях ужасно щастлив, защото се чувствах свободен\n\n\n\n\"Подредиха ни всички в двора, прочетоха заповедта и ми свалиха пионерската връзка пред всички. Но бях ужасно щастлив, защото се чувствах свободен. Тя ме задушаваше, защото знаех какво е лагер, а след това обичах и ценях свободата повече от всичко друго\", казва Каретников.\nПо-късно, когато разбира за смъртта на Сталин, си казва: \"Ще ми е по-лесно да дишам\".\nПовечето от децата учат в училището безплатно, но Олга Галперина трябва да плаща месечна такса за сина си от 600 рубли. Тя не може да си намери работа по професията си, затова се налага да стане бродировачка за мизерна заплата. Затова моли бащата за помощ. Той отказва.\nМайката е принудена да пише до началниците му - мъжът работи в Министерството на културата. Тогава бащата се отказва от сина си в името на кариерата. Подписва официално документ: \"Георги Каретников не е мой син и няма нищо общо с мен\".\n\"През целия си живот мразех съветските власти\"\nПътят към висше образование за \"сина на врага на народа\" е затворен. За щастие, майка му е поканена да преподава в Кутаиси, Грузия. След Александров, там е като в рай.\nДори го приемат в Комсомола - с личното съдействие на Едуард Шеварднадзе - бъдещият президент на Грузия след разпадането на СССР, който тогава е секретар на Кутайския градски комитет на комсомола. Георгий трябва да напише автобиография. \"Роден съм в лагер за политически затворници – ГУЛАГ\", не скрива истината той. Това е пречка, но Шеварднадзе се застъпва за него, защото момчето е \"честен човек\".\nВ Кутаиси Георгий получава и първия си паспорт, защото, бидейки роден в лагера, няма документи. В паспорта пише, че е роден в Акмолинск.\n\"Но това беше лъжа. Не съм роден в Акмолинск, а в ГУЛАГ. Никога не го забравих. И когато ми казваха: \"Ти си син на враг на народа\", аз винаги питах: \"На кой народ? Народът няма врагове\". Каретников разбира, че е враг не на народа, а на съветската власт. И през целия си живот мрази съветските власти.\nСлед като завършва музикалното училище в Кутаиси, той успява да постъпи в Казанската консерватория. Тогава баща му вече е сам - първата му съпруга е починала, а другият му син, известен композитор, живее отделно.\n\n\n\nНо му простих, защото разбрах - той се е страхувал\n\n\n\nГеоргий отива да види баща си, който се чувства самотен, но бързо си тръгва. Мъжът нагрубява майка му. \"Дори не го попитах защо се е отрекъл от мен. Но му простих, защото разбрах - той се е страхувал\", разказва Каретников.\nМесец след постъпването си, той е изключен от консерваторията, след като по време на занятия във военния факултет отказва да сглоби карабина, защото няма да може да свири на пиано с нея. Майка му го спасява отново.\nОтива в Централния комитет на КПСС и слага партийната си книжка на масата. Преди да я арестуват, тя е партиен член и по време на хрушчовото \"размразяване\" успява да възстанови членството си (Никита Хрушчов управлява СССР след Сталин, като от началото на 50-те до началото на 60-те години репресиите са смекчени, а хиляди политически затворници са освободени от лагерите на ГУЛАГ - б.р.).\nКогато я пита за какво ѝ е партийно членство, майка ву отговаря: \"Заради теб. За да можеш да учиш спокойно\", спомня си Каретников.\nСлучаят стига чак до министъра на културата, който го вика и иска да чуе историята му. Така го преместват в Саратовската консерватория, която завършва.\nПо-късно той така наранява ръката си при катастрофа, че вече не може да свири. Започва да работи в радио. Преди това дълго време не одобряват документите му, защото в автобиографията си в графата \"Място на раждане\" е написал \"Вилата на Сталин\".\nНо в крайна сметка получава работата. И въпреки че e безпартиен, което много пречи на кариерата му, се издига с годините до зам.-главен редактор на радио \"Култура\".\nНа 27 юли 1955 г. Олга Галперина е напълно реабилитирана. Когато получава решението, тя казва на сина си, че той също трябва да получи реабилитация. Реално никога не е бил подсъдим и за хората като него няма закон.\nПрез 2002 г., когато майка му е още жива, Георгий иска реабилитация и я получава. Той е официално признат за жертва на репресии и реабилитиран от Главната прокуратура на Русия. Не е било лесно да получи сертификата. Защото \"в Русия не обичат потърпевшите, не обичат да казват истината за миналото\"."
	},
	{
		"title": "Три минути: Нинова чака Борисов в парламента. Украйна чака танкове. Какво е общото между въглищата и джендъра",
		"url": "https://www.svobodnaevropa.bg/a/32231783.html",
		"text": "Най-важното тази сутрин:\n\nКонтролът над главния прокурор\nВоенната помощ за Украйна\nСтачките във Франция\n\nВ САЩ приключи разследването срещу криптобанката Нексо, стана ясно преди часове. Компанията се споразумя да плати глоба и да не предлага повече на американския пазар един от продуктите си. Новината дойде на фона на акцията на българската прокуратура срещу фирмата. Очаквайте днес на сайта на Свободна Европа повече по темата.\nГлавният прокурор\nПравната комисия в парламента прие на първо четене механизъм за разследване на главния прокурор. Това стана с подкрепата на 12 депутати от ГЕРБ, “Продължаваме промяната”, БСП и “Демократична България”. Според главния прокурор Иван Гешев промените са насочени лично срещу него и са “противоконституционни”.\nПрокуратурата казва, че си върши работата добре. Доклад на организация към Съвета на Европа обаче посочи, че в България има “поразителен контраст” между нивото на корупция и броя разследвания и присъди срещу хората на висши държавни длъжности.\nТретият мандат\nЛидерката на БСП Корнелия Нинова покани лидерите на партиите в парламента на среща в петък за третия мандат. Лидерите на три партии заявиха присъствие - ГЕРБ, ДПС и “Български възход”. “Демократична България” и “Продължаваме промяната” са готови на двустранни срещи, а “Възраждане” изобщо няма да участва.\n“Продължаваме промяната” и “Демократична България” обсъждат съвместно явяване на следващи предсрочни парламентарни избори. Преди изборите през октомври ДБ предложи общо явяване, но тогава ПП отказа.\nНационалната служба за охрана вече не охранява бившия премиер Кирил Петков. По думите му доводът е, че няма непосредствена заплаха за сигурността му. Бившите премиери Бойко Борисов и Стефан Янев все още ползват охрана, пише “Дневник”.\nВойната в Украйна\nДвама украински министри призоваха държавите, които подкрепят Украйна, да създадат “международна танкова коалиция” и да ѝ доставят танкове, с които да се защитава от руската агресия. Президентът Володимир Зеленски призова на Световния икономически форум в Давос доставките на оръжия да идват по-бързо, за да изпреварят руските атаки.\nВ същото време група от 11 страни от НАТО обещаха нова военна помощ за Украйна ден преди преди важна среща за оръжия за Киев, която се провежда в петък в Германия.\nВойната ще свърши, когато Украйна принуди руските части да напуснат Крим, каза в интервю Бен Ходжис, генерал от резерва на САЩ. Според него това може да се случи още тази година, ако Киев получи прецизни оръжия с голям обхват.\nЕвропейският парламент поиска специален трибунал, пред който политическото и военното ръководство на Русия и Беларус да бъдат подведени под отговорност за агресията в Украйна. Българските евродепутати от БСП и ВМРО не участваха в гласуването.\nУкраински хеликоптер се разби в сряда до детска градина в град Бровари, Киевска област. Сред жертвите има и дете. “Затворих прозорците, грабнах децата и хукнахме към мазето”, спомня си една от свидетелките. Вижте повече в това видео.\nЗвяр разкъсва жертвата си, а виновен излиза глашатаят, който е разказал невярно историята. В Украйна руски ракетен удар уби 45 души. Случаят обаче струва оставката на съветника на президента Олексий Арестович, който каза нещо невярно за атаката.\nВ Русия повече от 80 общински съветници призоваха Владимир Путин да “прекрати физическото и психическото насилие” над опозиционера Алексей Навални. Той е в наказателна колония, където здравето му се влошава, но не получава лечение.\nСтратегията за енергетика\nЕнергийната стратегия на служебното правителство предвижда неосъществими проекти и продължава зависимостта от въглищата, пише в анализ на Центъра за изследване на демокрацията. Припомнете си тук какви са плановете в документа.\nАЕЦ “Козлодуй” е сключила извънсъдебнно споразумение с четири фирми, свързвани с бизнесмена Христо Ковачки, съобщи “Капитал”. Така държавната компания се е отказала от 129 млн. лв. неустойки и вместо това е платила на фирмите 25 млн. лева.\nВ същото време германски министър каза, че Германия вече не е зависима от руската енергия. Страната е диверсифицирала енергийната си инфраструктура и сега зависи от световните пазари.\nКакво мислите за тези новини? Коментирайте на страницата ни във Facebook или пишете на svobodnaevropa@rferl.org.\nСтачката във Франция\nСиндикатите във Франция започнаха национална стачка. Някои линии на метрото в Париж не работят, има отменени полети и затворени училища. “Това е само началото”, казаха те.\nПовод за стачките е намерението на президента Еманюел Макрон да въведе пенсионна реформа. Той вече опита веднъж, но се отказа отново заради стачки. Защо идеята предизвика протести? Отговорът е тук.\nМинистър-председателката на Нова Зеландия Джасинда Ардърн ще се оттегли от поста. Тя е една от най-младите жени в света, заставали начело на правителство, и втората, която стана майка, докато заема поста.\nДве препоръки\nБългария не иска да прави големи крачки напред в три различни области: да изоставя въглищата, да защитава жените, да си успокои речника по отношение на Скопие. И в трите случая се задейства един и същи механизъм - този на популизма, пише Светла Енчева.\nПросто едно провинциално момиче. Така тя обича да описва себе си. Израснала е в бедност с 12 братя и сестри, но е изградила впечатляваща кариера и сега е успешна актриса, певица и бизнес дама. Доли Партън е човек на деня.\nАбонирайте се, за да получавате всяка сутрин в пощата си \"3 минути\" - преглед на най-важните новини.\nИскрено ваша,\nЕлица Симеонова"
	},
	{
		"title": "Европарламентът настоя за специален трибунал за руските престъпления в Украйна",
		"url": "https://www.svobodnaevropa.bg/a/32230708.html",
		"text": "Европейският парламент призова за специален трибунал, пред който политическото и военното ръководство на Русия и Беларус да бъдат подведени под отговорност за агресията в Украйна.\nСтава дума за извънредно съдилище, което да разследва единствено престъплението агресия. Останалите престъпления, които се смятат за извършени в Украйна - геноцид, военни престъпления и престъпления срещу човечеството - не са тема на приетия документ. Посочено е, че с тях ще се занимава постоянен съдебен орган - Международният наказателен съд.\nРезолюцията беше приета с 472 гласа \"за\", 19 \"против\" и 33 въздържали се, съобщиха от институцията.\nЕвродепутатите от БСП и ВМРО не участваха в гласуването. Други също не дадоха своя глас, тъй като отсъстваха. Няма гласували с \"против\" и \"въздържал се\" български представители.\nСамо 7 от общо 17 български депутати подкрепиха документа - Андрей Ковачев, Андрей Новаков, Асим Адемов, Александър Йорданов и Радан Кънев от Европейската народна партия (ЕНП), и Искра Михайлова и Атидже Алиева-Вели от \"Обнови Европа\".\nИлхан Кючюк от \"Обнови Европа\" и Петър Витанов от Прогресивния алианс на социалистите и демократите коментираха пред БНР, че не се намират в Страсбург. Кючюк и Ковачев са сред вносителите на проекторезолюцията.\nВ резолюцията се казва, че жестокостите, извършени от руските сили в Буча, Ирпин и много други украински градове, разкриват бруталността на агресивната война и подчертават значението на координираните международни действия за подвеждане под отговорност на отговорните лица съгласно международното право.\nЧленовете на ЕП призовават ЕС, в тясно сътрудничество с Украйна и международната общност, да настоява за създаването на специален международен трибунал, който да преследва престъпленията на политическото и военното ръководство на Русия и нейните съюзници.\nСпоред евродепутатите създаването на трибунал ще запълни вакуума в международното наказателно правосъдие и ще допълни усилията за разследване на Международния наказателен съд, тъй като понастоящем те не могат да разследват престъплението агресия, когато става въпрос за Украйна.\n\n\nМакар да отбелязва, че точните условия на работа и състав на специалния трибунал предстои да бъдат определени, ЕП подчертава, че той трябва да има юрисдикция да разследва не само президента Владимир Путин и ръководството на Русия, но и президента Александър Лукашенко и неговите приближени в Беларус.\nВ документа е записано още, че подготвителната работа на ЕС по специалния трибунал трябва да започне незабавно, а украинските и международните органи да бъдат подкрепени при осигуряването на доказателства.\nЕП изразява твърда убеденост, че създаването на трибунал ще изпрати много ясен сигнал както до руското общество, така и до международната общност, че Путин и руското ръководство могат да бъдат осъдени за престъплението агресия, извършено в Украйна. Евродепутатите посочват, че вече не е възможно Русия да се върне към отношения на „обичайната практика“ със Запада.\nПрез ноември 2022 г. евродепутатите приеха резолюция, с която признаха Русия за държава - спонсор на тероризма. Тогава депутатите заявиха готовност да се работи за изправяне на Путин и правителството му пред международен трибунал. Руското външно министерство определи документа като \"неприятелска стъпка\" и \"част от поръчковата информационна и политическа кампания, водена от Запада срещу Русия\".\nПрез декември Европарламентът призна масовия глад от 1932-33 г., наречен Гладомор, за акт на геноцид срещу народа на Украйна, нещо, което Москва също не признава. Депутатите също така осъдиха повтарящите се престъпления на Русия срещу украинския народ, включително целенасоченото унищожаване на гражданската енергийна инфраструктура на страната през зимата. Москва многократно е отричала твърденията за такива умишлени удари при нахлуването си в Украйна.\nНа 24 февруари 2022 г. Русия нападна Украйна по заповед на руския президент Владимир Путин. Част от руската армия влезе в страната от Беларус.\nОттогава на територията на Украйна бяха регистрирани хиляди престъпления срещу цивилни, които биха могли да се приемат за геноцид, военни престъпления, престъпления срещу човечеството или и трите едновременно. Те са в юрисдикцията на Украйна, на много европейски национални съдилища и на МНС.\nМНС има право да разследва и престъплението агресия, но фактически това е възможно, защото разрешение за такова разследване трябва да даде Съветът за сигурност на ООН, където Русия има право на вето."
	},
	{
		"title": "В саждите на популизма. Какво е общото между въглищата, Македония и джендъра",
		"url": "https://www.svobodnaevropa.bg/a/32230241.html",
		"text": "Единадесет.\nТолкова са депутатите, които на 12 януари не подкрепиха предложението на ГЕРБ за предоговаряне на Плана за възстановяване и устойчивост. Конкретно – на частта му за намаляването на въглеродните емисии. От тях двама от „Продължаваме промяната“ (ПП) гласуваха „против“, а 9 (от ПП и „Демократична България“) – „въздържали се“.\nВъздържаха се дори двамата присъстващи в залата членове на „Зелено движение“, единият от които – съпредседател на партията. „За“ гласуваха 187 депутати от всички парламентарни групи.\nКак да обясним такова гласуване\nГласуването се случи в контекста на масирана кампания, според която десетки хиляди ще останат без работа, ако се затворят въглищните централи. Аргументите, че за работещите в сектора може да има алтернативи, останаха нечути.\nВ последните дни на съществуването си служебният кабинет на Гълъб Донев скорострелно изработи и прие енергийна стратегия за 30 години напред, в която декарбонизацията ще се случи, „ама друг път“, както се казваше във филма „Куче в чекмедже“.\nБългария би могла да получи над 15 млрд. лв. европейски средства за модернизацията на енергетиката и икономиката си, гласят изчисления на „Капитал“. В тях влизат 12 млрд. по Плана за възстановяване и средства по други фондове, от които 2,35 млрд. лв. от Фонда за справедлив преход са специално за районите на Стара Загора, Перник и Кюстендил, които в най-голяма степен зависят от въглищата.\nТова са много пари, част които биха могли да се инвестират в екологично чисти производства и в преквалификация на заетите във въглищния бизнес.\nДа оставим настрана абстрактните за повечето хора в България теми за въглеродните емисии и климатичните промени. Работата във въглищни мини е тежка, нездравословна, понякога и смъртоносна. А централите, работещи с въглища, замърсяват въздуха. Жителите на Стара Загора, Гълъбово и Димитровград знаят това особено добре, защото им се случва буквално да виждат какво дишат.\n\n\nЗа всички ще е добре въздухът да е чист, а работниците да имат здравословни условия на труд. Предвидени са достатъчно пари за това. На този фон вайкането, че заетите във въглищния сектор ще останат без работа няма логично обяснение. Освен ако не сложим в сметката интересите на конкретни личности като например Христо Ковачки, финансови и политически обвързаности, и натиск, маскиран като загриженост.\nГласът на миналото\nСъщо толкова нелогично, колкото е нежеланието да се реформира енергийният сектор, изглежда и упорството, с което България връща отношенията си със Северна Македония към миналото.\nСофия настоява български културни клубове в Македония да се кръщават с имената на исторически личности, на които македонците реагират „като бик на червено“ (и не без основание). Този подход се радва на политически консенсус. През април 2022 г. представители на държавни институции и разнообразни политически сили присъстваха на откриването на клуб към културен център в Битоля, носещ името на приближения до Хайнрих Химлер Иван Михайлов.\nВ степента, в която това зависи от България, европейското бъдеще на Македония е превърнато в заложник на историческото минало. По-точно на определена интерпретация на миналото, която смущаващо напомня начина, по който Русия на Путин възприема Украйна – няма такъв етнос, няма такъв език, затова Украйна няма право на съществуване.\nИ в този случай следва да си зададем въпроса кой има интерес от толкова мощна пропагандна кампания, която прави всеки опит за спокоен политически диалог по темата невъзможен.\nВъпросът не е реторичен. Русия е тази, която има интерес към отношенията между България и Севеерна Македония. Има и данни, че агенти на руското разузнаване активно са работили по въпроса.\nЗабранената дума\nНо ако има пропагандна кампания, чиято успешност спъва разумното мислене, това е кампанията срещу Конвенцията на Съвета на Европа за превенция и борба с насилието над жени и домашното насилие, по-известна като Истанбулската конвенция.\nКато причина беше посочена употребата на думата „джендър“ в текста. На английски това означава „граматически род“, но се употребява и в смисъла на „пол“, по-конкретно – социалната роля, характерна за пола. Пример: жените в Афганистан губят правото си на образование не защото имат съответните полови белези и органи, а заради представата на талибаните за (социалната) роля на жените. А „джендър идентичност“ - друг израз, който смути много хора - означава, че човек се идентифицира с определена представа за пол, която невинаги съвпада с биологичните му дадености по рождение.\nВ България думата беше представена като синоним на \"гей\" и сметната за обидна дори в съда.\nВ резултат на кампанията думата „джендър“ беше демонизирана, а заради нея се спираха проекти, организации смениха имената си, изследователи се самоцензурират.\nВ кампанията беше въвлечен и Конституционният съд. През 2018 г. той отсъди, че според основния закон социалната роля на жените е да бъдат майки (да се чуди човек защо сред конституционните съдии има и жени), а през 2021 г. – че думата „пол“ има само биологичен смисъл.\nПредставете си, че хората масово повярват, че понеже има тестове за COVID-19, значи всичко, което е тест, е COVID тест. Включително тестовете за бременност, изпитът TOEFEL и матурите. И отказват да се явяват на всякакви тестове – и медицински, и изпитни, защото смятат, че по този начин скришно им се прави COVID тест.\nСъщо толкова логична е и реакцията на думата „джендър“. Ето защо: важни мерки срещу домашното насилие не се предприеха и много хора, предимно жени и деца, продължиха да бъдат бити и убивани, само за да не бъдат защитени от насилие малка група от хора, които не се идентифицират с пола, с който са се родили.\nКампанията срещу Истанбулската конвенция пожъна такъв успех с решаващото влияние на Русия. В последните години Москва прие поредица от хомофобски закони, обяви се за стожер на \"традиционните ценности\" и не крие, че има за цел да обедини други държави около своята теза за вредния Запад. Конвенцията не беше ратифицирана в доста от страните на бившия Източен блок.\n\n\nКаква е цената\nТова са примери за само три пропагандни кампании, които прикриват нечии интереси. С познаване на фактите и малко логично мислене тези интереси стават толкова видими, колкото и саждите от въглища, а понякога – и старозагорският въздух.\nВ резултат на пропагандата България губи – било милиарди, международен имидж, обществено здраве, човешки живот или здрав разум.\nДобрата новина е, че понякога пропагандните кампании не успяват да заглушат смислените гласове. Един от актуалните примери е публикацията на Die Welt за това как България е помогнала на Украйна с оръжие и гориво, макар и да го е направила тайно.\nЗначи все пак е възможно.\n*Становищата, изказани в рубриката „Мнение“, могат да не отразяват позицията на Свободна Европа."
	},
	{
		"title": "Украйна може да си върне Крим, ако получи оръжия с голям обхват, каза американски генерал",
		"url": "https://www.svobodnaevropa.bg/a/32230596.html",
		"text": "Войната ще свърши, когато Украйна принуди руските части да напуснат Крим, каза Бен Ходжис, генерал-лейтенант от резерва на САЩ. Според него това е възможно, но зависи от военната помощ, която международните партньори на Киев предоставят.\n\"Това може да се случи още тази година, ако им дадем прецизни оръжия с голям обхват\", каза той в интервю за българското предаване \"Видимо и Невидимо\".\nХоджис има опит като командващ бойни действия в Ирак и Афганистан. През 2012 г. става първият командващ Съюзното сухопътно командване на НАТО, а от 2014 г. до пенсионирането си през 2017 г. е командир на Сухопътните войски на САЩ в Европа.\nИ така, кой командва?\nВ интервю за грузинската служба на RFE/RL Ходжис каза, че операция около Бахмут показва липсата на последователност и кохерентност в операцията и военното командване на Русия.\nОколо Бахмут и Соледар се водят най-тежките бойни действия. Основната военна сила на Русия там е частната армия \"Вагнер\" на Евгений Пригожин. Голяма част от бойците в частната армия са затворници, които се бият срещу обещание за амнистия.\n\"Не мисля, че Пригожин приема заповеди от [генерал Сергей] Суровикин, а със сигурност не приема заповеди и от генерал [Валерий] Герасимов. И така, кой командва?.... Те нямат съгласуван план\", каза Ходжис.\nВалерий Герасимов замести Суровкин като командир на руската армия в Украйна на 11 януари, а Суровкин стана заместник.\nХоджис каза и в двете интервюта, че руснаците все още не са се поучили и не са отстранили \"за щастие\" всичките си институционални недостатъци и все още не знаят как да оправят системата си за логистика.\nТова според него е една от причините поради които Русия ще загуби войната. Той добави, че за разлика от Русия, Украйна последователно развива логистиката си с транспортни мрежи, складове за боеприпаси - чрез различни средства.\nЧаст от проблема е корупцията\n\"Част т проблема е корупцията в Руската армия. Знаем, че е голяма, но сега разбирам колко дълбоко е проникнала и колко широко разпространена е корупцията\", каза Ходжис пред \"Видимо и Невидимо\".\nСпоред него заради корупцията руската армия няма качествено оборудване, а слабата логистиката не може да подсигури доставките на боепроси и оборудване в дългосрочна наземна операция извън Русия.\nХоджис каза, че руският начин за водене на война \"от векове\", е да смаже врага \"с маса\" - с голям брой войници. По думите му в Украйна не са успели да го направят, \"защото украинците са професионални и опитни\".\n\"Виждаме, че всъщност прецизността може да победи масата, ако имаш достатъчно прецизност и ако я приложиш на правилните места\", каза Ходжис пред RFE/RL\nВойната в Украйна, започна по заповед на руския президент Владимир Путин на 24 февруари 2022 г. След 10 октомври Русия започна да унищожава енергийната инфраструктура на Украйна, а Путин каза, че завземането на територии е цел на войната, която той нарича \"специална военна операция\"."
	},
	{
		"title": "Нинова покани лидерите на партиите на среща в петък. ГЕРБ, ДПС и \"Български възход\" ще отидат",
		"url": "https://www.svobodnaevropa.bg/a/32230463.html",
		"text": "Половината парламентарно представени партии няма да отидат на обявената от Корнелия Нинова лидерска среща в петък. Повечето от тях вече казаха и че няма да я подкрепят за съставяне на правителство с третия мандат.\nТой й беше връчен от президента Румен Радев в понеделник, след като първите две партии - ГЕРБ и \"Продължаваме промяната\", не успяха да съставят правителство. В сряда БСП проведе Национален съвет и реши да предложи лидерски срещи на всички партии в парламента, на които да се обсъждат целите на евентуално бъдещо правителство.\nВ четвъртък Нинова каза, че е насрочила срещата за петък в 11.00 часа в Народното събрание и е изпратила писма на парламентарно представените партии. \"Възраждане\" предварително отказа да отиде на срещата, а лидерът на ГЕРБ Бойко Борисов е потвърдил пред Нинова присъствието си.\nПарламентарно представените сили без \"Възраждане\" изразиха своята готовност за разговори, но подкрепата остава под въпрос.\nНа срещата казаха, че няма да присъстват \"Демократична България\" (ДБ), \"Продължаваме промяната\" (ПП) и \"Възраждане\". Трите формации казаха, че биха участвали в двустранна среща, а ДБ и ПП - и в тристранна. ГЕРБ, \"Български възход\" (БВ) и ДПС ще отидат.\nОсновни теми, които Нинова каза, че ще се обсъждат на срещата, ще са бюджетът за 2023 г., приемането на България в Шенген, приемането на законите по Плана за възстановяване и ревизията му в областта на енергетиката, както и съдебната реформа. Тя не посочи и дата за връщане на мандата, ако не получи подкрепа за съставяне на правителство. БСП няма да \"злоупотребява\" със задържането му, добави Нинова. Според конституционалисти разумният срок за това е около седмица.\n\"Възраждане\", ПП, ДБ и ГЕРБ няма да подкрепят Нинова\n\"Възраждане\" няма да отиде на срещата и е убедено, че правителство с третия мандат няма да има, каза Костадин Костадинов пред журналисти в парламента. Той определи като \"нещо изключително неприятно\" публикацията в чуждестранната преса за износ на оръжие и петрол от България за Украйна миналата година.\n\"Това минаваше по някакъв начин с мълчаливото съгласие и знание на БСП, които управляваха сектора икономика, и е някак малко лицемерно \"Възраждане\" да води такива разговори с БСП\", каза Костадинов.\n\"На този етап за такава лидерска среща не виждаме условия, в които ние да се включим\", каза пред журналисти в парламента съпредседателят на формацията Христо Иванов.\n\"Ако търси нашата подкрепа, ние бихме предпочели да се проведат срещи в двустранен формат\", добави той.\nПо думите му \"разговорите трябва да се правят във формати, които ще произведат действие\". \"Просто разговори, за да покажем, че си говорим, преди да се разотидем на избори, не виждам какво ще донесат\", каза Иванов.\n\"Ако тя има желание да проведем срещата в тристранен формат с \"Продължаваме Промяната\", също е опция\", каза още той.\nСпоред него \"този парламент не е могъл да произведе консенсус, който да излъчи правителство\". \"На изпроводяк сега, освен една панихида, не виждам какво точно можем да направим\", каза Христо Иванов.\nПП няма да участват в общата лидерска среща, каза съпредседателят на формацията Кирил Петков. Той добави, че в телефонен разговор с лидера на левицата Корнелия Нинова е потвърдил, че би участвал в тристранен разговор заедно с ДБ.\nСлед Националния си съвет в четвъртък пресцентърът на партията съобщи, че ПП няма да подкрепи правителство с мандата на БСП.\nВ пост във Фейсбук лидерът на ГЕРБ Бойко Борисов обяви, че е готов да отиде на срещата в петък. На среща с депутатите си от парламентарната група във вторник Борисов каза, че по принцип лидерските срещи са \"нещо добро\", но ГЕРБ има решение на конгреса си да не участва в управление с БСП.\n\n\"Шансовете да подкрепим БСП не са много големи, много малки са шансовете\", каза пред БНР в четвъртък зам.-председателят на парламентарната група на ГЕРБ Тома Биков.\n\"Български възход\" и ДПС не са казали \nБВ и ДПС не са казали категорично дали ще подкрепят Нинова за третия мандат. Лидерът на БВ Стефан Янев ще се отзове на поканата й за лидерската среща.\n\"Надявам се разговорите да са конструктивни. Идеята е да има някакъв резултат от тях, в противен случай играем пиеска, с която заблуждаваме себе си, заблуждаваме гражданите\", каза той пред журналисти в парламента.\nЛидерската среща ще реши съдбата на третия мандат за съставяне на правителство, каза пред журналисти в парламента Йордан Цонев от ДПС. По думите му форматът няма значение, но \"само ако има диалог мандатът не е обречен\".\nАко мандатът на БСП не бъде изпълнен, предстоят нови предсрочни избори, които президентът трябва да насрочи след не повече от два месеца - в края на май или началото на април. Това би бил четвъртият предсрочен вот след последните редовни избори през 2021 г."
	},
	{
		"title": "\"Ние не мълчим\". Над 80 руски общински съветници призоваха Путин да спре насилието над Навални",
		"url": "https://www.svobodnaevropa.bg/a/32230297.html",
		"text": "Повече от 80 членове на руски общински съвети са подписали писмо в подкрепа на опозиционера Алексей Навални, адресирано до президентa, главния прокурор и президентския съвет по правата на човека на Русия, съобщи Радио Свобода.\nНа 31 декември 46-годишният Навални, който излежава присъдата си в наказателна колония със строг режим във Владимирска област, беше изпратен в карцер - за десети път. По време на престоя си той се разболя от остра респираторна инфекция, без да получи медицинско лечение.\nЗаради това около 500 руски лекари, както и адвокати, вече написаха отворени писма до Владимир Путин с искане да осигури подходящи грижи за Навални и \"да прекрати злоупотребите\" с него. Някои от лекарствата, купени от екипа на критика на Кремъл, са доставени в наказателната колония едва след петицията на медиците.\nПоследва реакция и от политици. Инициатор на писмото е Сергей Цукасов - общински съветник в московския район Останкино, който призовава колегите си да го подпишат.\n\"Ние не мълчим. От името на нашите гласоподаватели, от името на нашите приятели и познати, както и от наше собствено име - открито и публично изискваме да се прекрати физическото и психическото насилие над Навални, да се преустанови държането му в наказателна килия и налагането на необосновани дисциплинарни мерки\", пише в него.\nВ текста се призовава да му бъде осигурено медицинско обслужване и да се разреши на цивилни лекари да го преглеждат, като при нужда да бъде приет в цивилна болница.\nДесетки общински съветници от Москва, Санкт Петербург и Ленинградска област, Тулска област, Краснодарския край, Новосибирск и Томск са подписали писмото за по-малко от ден.\nАлексей Навални беше арестуван преди 2 години, след като се завърна в Русия от Германия, където беше на лечение след отравяне със смъртоносно нервнопаралитично вещество от групата на \"Новичок\". Той и западни страни смятат, че отравянето му е било опит за убийство от страна на Москва. Кремъл отрича.\nПрез март същата година Навални беше осъден на 9 години затвор при строг режим по обвинения в измама, които смята за изфабрикувани.\n\n\nОт юни 2022 г. Навални е затворен в наказателната колония с максимална сигурност във Владимир. Той получи допълнителни присъди, след като през август обяви, че е създал профсъюз на затворниците и започна да оспорва условията в затвора. Някои от причините за изпращането му в наказателната килия включват разкопчано копче, отказ да се измие оградата, неносене на сако, използване на нецензурни изрази и миене не по установения ред.\nОпозиционерът обяви преди дни чрез своя екип в социалните мрежи, че има симптоми на грип и е бил лишен от достъп до медицинска помощ. Навални каза, че е трябвало да води \"жестока битка\", за да получи елементарни лекарства, и че му е била отказана хоспитализация в медицинското отделение на затвора, разположен на 200 км от Москва.\n\"Руският президент се опитва отново и отново да убие Навални, но по по-дискретен и по-бавен начин\", коментираха от екипа на опозиционния политик.\nВ същото време неговата дъщеря Дария Навалная се появи във видеоклип, с който беше поставено началото на кампания за освобождаването му. Тя също каза, че той неколкократно и несправедливо е затварян в изолатор.\n\"Разбира се, истинската причина баща ми да е в изолатора, са неговите изявления против войната в Украйна. И сега те го измъчват и го лишават от всякаква връзка с външния свят, за да го заглушат\", каза Навалная.\n\nКампанията за освобождаването на Навални има за цел да мобилизира подкрепа в Русия, да популяризира неговата съдба и да потърси финансова подкрепа от чужбина.\nПрез декември, след като получи наградата \"Сахаров\" за свобода на мисълта от името на баща си, Навалная призова ЕС да се изправи срещу  Путин.\n\"Въпреки че идването ми тук е невероятно, вероятно точно така изглежда моят и на семейството ми най-лош кошмар\", каза тя пред Европейския парламент.\nПреди няколко дни и Германия призова Русия да осигури \"спешна медицинска помощ\" за опозиционера.\n\"Приехме с голяма загриженост информацията за критичното здравословно състояние на Алексей Навални. Това, което се случва с него, може да се случи с всички онези в Русия, които надигнат глас срещу режима на президента Владимир Путин\", каза говорителката на кабинета в Берлин Кристиане Хофман.\nТя нарече присъдата срещу руския опозиционер \"политически мотивирана\".\nПреди дни, когато се навършиха 2 години, откакто е в затвора, самият Навални отново се зарече да продължи да се противопоставя на Кремъл.\n\"Нашата нещастна, изтощена родина трябва да бъде спасена. Тя беше разграбена, ранена, въвлечена в агресивна война и превърната в затвор, управляван от най-безскрупулните и лъжливи негодници\", написа той в социалните мрежи чрез своите адвокати.\n\"Всяко противопоставяне срещу тази банда – дори ако е само символично, предвид моя ограничен капацитет – е важно. Няма да им предам своята страна и вярвам, че мракът в крайна сметка ще избледнее\", добави Навални."
	},
	{
		"title": "Германия вече не е зависима от руската енергия, каза министърът на финансите",
		"url": "https://www.svobodnaevropa.bg/a/32230291.html",
		"text": "Германският министър на финансите Кристиан Линднер каза в интервю за Би Би Си, че Германия вече не е зависима от руската енергия.\nПо думите му след руската инвазия в Украйна Германия напълно е диверсифицирала енергийната си инфраструктура и е намерила други източници на внос въпреки факта, че Русия затвори газовите кранове към Европа.\nВ отговор на подкрепата на европейските страни за Украйна и наложени санкции на Русия, Москва намали доставките на природен газ. Така беше създадена енергийна криза, която подхранва инфлацията и принуждава много компании да затворят заради високите цени.\n\"Разбира се, Германия все още е зависима от вноса на енергия, но днес вече не зависи от вноса от Русия, а от световните пазари\", каза Кристиан Линднер.\nГермания, която беше основен вносител на руски газ преди войната, не е получавала газ от Русия от края на август миналата година. През ноември Германия съобщи, че национализира бившия германски филиал на “Газпром”, за да го спаси от фалит и да принуди Русия да се изтегли от него.\nГерманските власти обявиха необходимостта от намаляване на потреблението на газ. Те предприеха и непопулярни мерки - възобновиха производството на електроенергия във въглищни електроцентрали, които работеха като резерв или дори вече бяха изключени по екологични причини. Освен това Германия отложи плановете си за затваряне на три атомни електроцентрали и увеличи капацитета за съхранение на природен газ.\nКристиан Линднер каза на икономическия форум в Давос, че новият терминал за втечнен природен газ в Германия е построен за около осем месеца.\n\"Това е само един пример за огромната промяна в германската политика\", каза той и добави, че се планират повече инвестиции в енергийна инфраструктура."
	},
	{
		"title": "Доставките на оръжия за Украйна трябва да изпреварват руските атаки, каза Зеленски в Давос",
		"url": "https://www.svobodnaevropa.bg/a/32230081.html",
		"text": "Украинският президент Володимир Зеленски каза, че западните доставки на танкове и системи за противовъздушна отбрана трябва да идват по-бързо, за да изпреварят руските атаки, докато украинските сили водят \"брутални и принципни\" боеве в Донбас. Той говори чрез видеоконферентна връзка пред участниците в Световния икономически форум в Давос, Швейцария, на 18 януари. В редовното си вечерно видеообръщение по-късно Зеленски каза, че Донбас в момента е \"епицентърът\" на войната.\nУкрайна регистрира постепенно увеличаване на обстрела и опити за настъпателни действия от руските сили там, каза той, като благодари на \"всички наши бойци, които държат позиции\".\nЗеленски също благодари \"за навременната помощ\" на Канада, която съобщи, че ще даде 200 бронетранспортьора на украинските сили. \n\"Времето, което свободният свят използва за мислене, се използва от терористичната държава за убийства\", каза Зеленски. Доставките на западни танкове трябва да изпреварят ново нахлуване на руски танкове, добави той.\nПо думите му съюзниците му многократно са били \"твърде колебливи\" да действат, за да се противопоставят на Русия, дори ако в крайна сметка направят правилния избор. Той не спомена конкретно Германия, но Украйна многократно е призовавала Берлин да изпрати произведените в Германия танкове Леопард 2.\nГермания е обвързала решението си дали да изпрати танкове Леопард 2 с решението на САЩ за изпращане на модерни танкове Abrams, отбелязва украинската служба на Радио Свобода. По рано в сряда заместник-министърът на отбраната на САЩ Колин Кал каза пред журналисти в Пентагона, че Съединените щати в момента не са готови да предоставят танковете.\n„Просто не мисля, че все още сме там“, каза Кал, въпреки че не изключи това в бъдеще.\nГерманският канцлер Олаф Шолц, говорейки по-рано на форума в Давос, каза, че Германия ще подкрепя Украйна \"колкото е необходимо\". Но Шолц, въпреки критиките не само от Киев, но и от съюзниците в НАТО и членовете на собствената му коалиция, досега се противопоставяше на изпращането на танкове Леополд 2.\n\"Ние непрекъснато доставяме на Украйна големи количества оръжия, в тесни консултации с нашите партньори, включително артилерия, системи за противовъздушна отбрана и бронирани превозни средства\", каза Шолц.\n\nЗеленски добави, че е доволен да чуе, че бившият държавният секретар на САЩ Хенри Кисинджър е променил мнението си за членството на Украйна в НАТО. Кисинджър, който говори виртуално пред Световния икономически форум на 17 януари, каза, че инвазията на Русия показва, че вече няма смисъл Украйна да се държи извън НАТО и членството на Украйна би било \"уместен резултат\".\nЗеленски помоли присъстващите да почетат с минута мълчание 14-те загинали в сряда при катастрофа с хеликоптер на край Киев. Сред жертвите е министърът на вътрешните работи на Украйна Денис Монастирски, други висши служители на министерството и едно дете. На въпрос дали има притеснения за собствената си безопасност заради катастрофата, Зеленски отговори, че не се притеснява.\nЗападните поддръжници на Украйна ще обещаят по-тежки и по-модерни оръжия на Киев, каза на форума шефът на НАТО Йенс Столтенберг, защото \"това е битка за нашите ценности\".\nЕвропейската комисия отпусна първия транш в размер на 3 млрд. евро от общата сума от 18 млрд. евро макрофинансова помощ за Украйна, съобщи председателката на Комисията Урсула фон дер Лайен в речта си на годишната среща в швейцарския курортен град.\nСъветът на Европейския съюз одобри законодателен пакет от помощи за Украйна на стойност 18 милиарда евро още през декември. Благодарение на новата формула, Киев ще има осигурена подкрепа за цялата 2023 година."
	},
	{
		"title": "Арестович. Как грешка на един човек успя да раздели Украйна и да засенчи войната",
		"url": "https://www.svobodnaevropa.bg/a/32229511.html",
		"text": "Случаят може да се сведе до едно изречение: един известен украинец сбърка, извини се, подаде оставка, приеха му я, войната си продължи.\nНямаше да е важно, ако в историята с ракетния удар по Днипро и съветника Олексий Арестович не се намесваха три други фактора: вътрешен украински разкол в разгара на войната, ефектът от руската пропаганда и един основен въпрос: след като е приета оставката на Арестович, кой друг би могъл да го замести? Кой би могъл да е говорител на Киев на чист руски език?\nОлексий Арестович е третата по популярност политическа фигура в Украйна. Преди него са само президентът Володимир Зеленски и командирът на украинските въоръжени сили ген. Валерий Залужни. Своята известност той дължи на всекидневни дълги интервюта, в които обяснява войната и света на разбираем език.\n\"В първите месеци на войната, когато [много украинци] буквално бяха напът да си загубят разсъдъка, неговият глас, увереност и флегматично спокойствие опазиха от самоубийство много хора\" казва за него популярният украински блогър Дмитрий Гордон. Ако е прав, може би не е толкова чудно, че няколко думи на Арестович успяха да засенчат самата война.\nЕто историята подред.\nУдарът по Днипро на фона на войната\nВ събота, 14 януари, руската армия нанесе удар по Днипро, който разруши цял вход на многоетажен блок. Към сряда вечерта броят на жертвите нарасна до 45 души. 19 са в неизвестност, 10 са в тежко състояние.\nАко сред изчезналите в Днипро не се открият живи хора, градът ще се окаже втори след Мариупол по брой загинали в една единствена руска атака.\nУдарът по Днипро е част от войната, започната по заповед на руския президент Владимир Путин на 24 февруари 2022 г.\nСлед 10 октомври 2022 Русия съобщи, че започва да унищожава енергийната инфраструктура на Украйна, а Путин практически каза, че завземането на чужди територии е цел на войната.\nПропагандните канали на Кремъл открито приветстват унищожението на украински цивилни и тормоза над тях, но почти винаги го представят като дело на самата Украйна.\nКъде е тук Олексий Арестович\nВечерта след удара по Днипро съветникът на украинската президентска администрация Олексий Арестович каза, че ракетата, ударила жилищния блок в Днипро, е била Х-22. Тази ракета има две основни характеристики – първо, че е неточна, и второ, че Украйна няма оръжие, с което да я свали.\nМинути по-късно Арестович уточни, че Украйна „е свалила [тази ракета] и тя е паднала върху входа“. Това съобщение бързо се оказа двойно невярно – Украйна не е сваляла руската ракета, а и не би могла да го направи.\nАрестович каза още, че в този ден по цяла Украйна са били изстреляни общо 35 ракети и добави, че от октомври досега руската армия е извършвала нападения с намаляваща интензивност – първо с по 100 удара дневно, а после с все по-малко. Заключението му беше такова: „Хилавичко нападение (Налет жиденький). (…) Много им е кофти [на руснаците] положението с ракетите“.\nМинути след това интервю Арестович беше коментиран с възмущение от много украинци и с радост от руските пропагандисти.\nРеакцията на руската пропаганда\nПрокремълските медии и канали в социалните мрежи казаха, че собствените им тези са били „най-после“ потвърдени от „представител на украинския режим“.\nСтава дума за твърденията на Москва, че именно украинските власти избиват собственото си население. В конкретния случай те говореха за ракетата по Днипро, без да я наричат руска, а за сриването на жилищната сграда – като резултат от украински действия срещу ракетата.\n\n\nУкрайна следи руската пропаганда в интернет и по преразкази на украински медии. Грешката на Арестович и начинът, по който Русия се възползва от нея, доведоха до вътрешен разкол в украинското общество, който не беше очакван и който от началото на войната не беше проявяван, коментираха журналисти и политолози в телевизиите Current Time и Дождь (\"Дъжд\").\nРеакцията в Украйна\nПървите обвинения от страна на Украйна бяха две:\n\nНе може да наричаш „хилавичко нападение“ нещо, което е унищожило десетки хора;\nНе може да твърдиш, че унищожението на десетки украинци е дело на самата Украйна, а излиза, че това си казал, щом твърдиш, че руската ракета е уцелила жилищния блок в резултат от свалянето ѝ.\n\nДва дни по-късно към тези обвинения се добави трето:\n\nКолко си компетентен, след като си казал, че Украйна е свалила ракета, която не може да бъде свалена?\n\nЗа половин уикенд възмущението в социалните мрежи еволюира до обвинения, че Арестович е агент на руските служби.\nДепутати писаха на президента Зеленски да уволни съветника в своята администрация, а някои – начело с Олексий Гончаренко (днес независим, по-рано – от партията на бившия президент Петро Порошенко) – поискаха Арестович да бъде разследван за държавна измяна.\nКметът на Днипро Борис Филатов нарече президентския съветник \"самовлюбено добиче\" с \"уста като помийна яма\". Тези думи бяха от най-цензурните, с които политически фигури и просто зрители определяха Арестович.\nСпоред руския журналист Александър Мелман войната е период, който не допуска нюанси. Пред Радио Свобода Мелман каза, че дори Арестович да е бил прав, той не е трябвало да дава информация, от която да се възползва руската пропаганда.\nКакво направи Арестович\nДен след интервюто си Арестович се извини за невярното си твърдение с преумора и с предоверяване на познат, бивш служител на противовъздушната отбрана. Познатият му е казал, че е бил в Днипро по време на удара и е чул с ушите си два взрива, първият от които е бил звук на противовъздушната отбрана. До този момент познатият не е бъркал в преценките си.\nОще ден по-късно Арестович изтри поста си във Фейсбук. После се извини на близките на жертвите.\nВъв вторник той подаде оставка с изречението, че иска да даде пример за цивилизовано поведение. „Принципна грешка, значи оставка“, написа той. Часове по-късно оставката беше приета.\n\n \nКой е Олексий Арестович\nФормално Арестович има чин подполковник от армията и до началото на тази седмица беше нещатен съветник на президентската администрация. Той е бивш актьор и действащ психотерапевт, започнал преди години с оказване на психологическа помощ на военни.\n\n\nНо по-точното е друго: Арестович изпълнява нестандартна роля и тя е по-важната от всички длъжности и чинове, казва бившият агент на КГБ Леонид Швец, който в края на Перестройката напуска съветските служби и се посвещава на тяхното разобличаване.\nНестандартното на Арестович е свързано именно с поста, който той напусна - хем е съветник на властта, хем няма реална власт, защото е нещатен служител. Затова и думите, които той изрича в дългите си всекидневни интервюта, могат да звучат едновременно като официални и като лично мнение.\nТова е мисия, която му е поверена от самата президентска администрация, казва Швец пред Радио Свобода. Тя му дава свободата да говори в собствен стил. Но чрез него „се решава и проблемът с комуникацията на една страна, която хем воюва [с Русия], хем трябва да обясни на руски език“ какво става на фронта и в света.\nПочти всички интервюта на Арестович са на руски език. Каналът „Фейгин лайв“, където са редовните му участия, има над 2 млн. абонати, без да броим аудиторията на двете най-популярни украински телевизии и поне един канал в ЮТюб, които също ги излъчват. \"Завистта към този успех не е за пренебрегване\", казва журналистът Дмитрий Гордон.\nВ интервютата си Арестович изразява подкрепа за президента Зеленски и украинските въоръжени сили, повтаря, че ако има украински грешки, времето за тяхното анализиране ще дойде след войната, и апелира към единство пред руската агресия, за което сега казва, че е разклатено от руската пропаганда.\nТой е изразявал хомофобски убеждения и е проявявал консервативни възгледи по основни въпроси, свързани с човешките права. В друга историческа епоха именно това, а не грешка в интервю би го лишило от много поддръжници. Но днешната епоха е тази на войната и само тя диктува оценките."
	},
	{
		"title": "Три минути: Оръжия от България са стигали в Украйна. БСП ще преговаря с всички, но засега няма подкрепа от никого",
		"url": "https://www.svobodnaevropa.bg/a/32230039.html",
		"text": "Най-важното тази сутрин:\n\nВоенните доставки за Украйна\nПодкрепата за мандата на БСП\nРуснаците, които се бият за Киев\n\nБългария е снабдявала Украйна с боеприпаси и гориво през други държави от НАТО по време на правителството на Кирил Петков. За пръв път Петков потвърди това в интервю във вторник, а в сряда германският всекидневник Ди Велт публикува материал, в който украинският външен министър също съобщи това. Информацията за непреки доставки към Украйна не е нова, но досега министри от кабинета “Петков” отричаха.\nТретият мандат\nБСП ще покани лидерите на всички партии в парламента на разговори за правителство, каза Корнелия Нинова след заседание на Националния съвет на партията.\n“Продължаваме промяната” няма да подкрепи правителство с мандата на БСП. Според партията БСП може да състави мнозинство с тези формации, с които заедно са гласували за председател на парламента - ГЕРБ, ДПС и “Български възход”. ГЕРБ каза, че би участвала в лидерска среща, организирана от БСП, но няма да влезе в коалиция с нея.\n“Възраждане” е готова да участва в двустранна среща с БСП. Партията постави отказа от влизане в еврозоната като основно условие при евентуални разговори за кабинет.\nШансът за съставяне на правителство с третия мандат е “изключително малък”, каза Христо Иванов от “Демократична България”. По думите му различията между партията му и БСП се увеличават.\nПловдивският панаир\nПълното овладяване на Пловдивския панаир от бизнесмена и почетен консул на Русия Георги Гергов е временно спряно. Това стана с решение на Агенцията по вписванията, която отказа да регистрира сделката. Цялата история е тук.\nПарламентът създаде временна комисия, която да провери фактите около опита за овладяване на Пловдивския панаир. Тя ще публикува доклад след един месец.\nДепутатите от всички партии подкрепиха създаването на комисия, която да провери дейността на криптобанката Нексо и как тя е финансирала партии. Партията “Да, България”, която е част от “Демократична България”, съобщи, че сама е провела проверка и е установила, че е получила дарения от 15 служители на Нексо.\nПрокуратурата каза, че е повдигнала обвинения на четирима души от Нексо. “Капитал” разказва кои са те\nПрокуратурата съобщи, че проверява бивш вътрешен министър и настоящ депутат за евентуално пране на пари. Новината дойде, след като сайта ПИК написа, че е подал сигнал срещу Бойко Рашков. Самият той каза, че не е извършил престъпление и не се разпознава в съобщението.\nМодерацията във Фейсбук\nДесетки хора протестираха в сряда пред централата на Телъс в София. Протестът беше организиран от гражданското сдружение БОЕЦ и на него присъстваха хора, които смятат, че са несправедливо цензурирани в социалната мрежа и обвиняват за това компанията.\nКарикатуристът Христо Комарницки, рекламистът Радослав Бимбалов, поетът и активист Манол Глишев - това са само част от публичните личности, чиито профили са блокирани. Тук са описани историите им и това, което знаем за модерацията във Фейсбук и ролята на Телъс в нея.\nКакво мислите за тези новини? Коментирайте на страницата ни във Facebook или пишете на svobodnaevropa@rferl.org.\nНовините от фронта\nУкраински хеликоптер се разби в град Бровари, Киевска област. Потвърдено е за 17 жертви, сред които и три деца. Между загиналите е вътрешният министър на Украйна Денис Монастирски, който е пътувал с вертолета до “една от горещите точки” на фронта.\nПриключи спасителната операция в Днипро, където се срути девететажен блок, ударен от руска ракета. Спасителите са извадили 39 души изпод развалините. Жертвите са 45, а още около 20 души не са намерени и се смята, че са загинали.\n“Сега това е най-важният фронт”, казва украински войник, който се сражава до Бахмут. Силите на Украйна използват дронове в битките в района. Често сраженията се водят между дроновете и руската артилерия. Не пропускайте това видео.\nНа тази карта можете да видите кой какво контролира в Украйна и къде са битките.\nПървата дама на Украйна Олена Зеленска призова политическите и бизнес лидери на Световния икономически форум в Давос да подкрепят страната ѝ във войната, която Русия води. “Изправени сме пред разпадането на света, какъвто го познаваме”, каза тя.\nНидерландия ще изпрати на Украйна ракетни системи за противовъздушна отбрана “Пейтриът”. Това е третата страна, заявила такава подкрепа, след САЩ и Германия.\nИ няколко препоръки\nКакво ще кажете да си купите книга само с бели страници? Или да слушате концерт от един час тишина? Или да гледате изложба с бели платна? Такава всъщност е имало и неин автор е художникът Казимир Малевич. Не пропускайте историята му.\nЛюбовта към езика и миналото я карат да тръгне по следите на забравени български думи. Тя е и основният мотив да напише романите “Глина” и “Сърце”, които я направиха една от най-четените български авторки. Виктория Бешлийска е човек на деня.\nРуски граждани, които живеят в България, дариха три пикапа на украинската армия. Те ще се използват от легион, съставен от руснаци, които се бият на страната на Украйна. Как е създаден този легион, кой участва в него и с каква кауза? Отговорите са тук.\nАбонирайте се, за да получавате всяка сутрин в пощата си \"3 минути\" - преглед на най-важните новини.\nИскрено ваша,\nЕлица Симеонова"
	},
	{
		"title": "\"Свобода на социалните мрежи\". Блокирани във Фейсбук протестираха пред сградата на TELUS",
		"url": "https://www.svobodnaevropa.bg/a/32229329.html",
		"text": "Десетки хора протестираха в сряда пред централата на компанията TELUS International Bulgaria в София.\nПротестът беше организиран от гражданското сдружение БОЕЦ и на него присъстваха хора, които смятат, че са несправедливо цензурирани в социалната мрежа и обвиняват за това компанията TELUS. Те символично блокираха един от входовете към сградата, където са офисите на компанията, като го заградиха с лента.\nПотърпевшите говорят за \"цензура\" и за \"зависимост от Кремъл\" в аутсорсинг компанията. От фирмата казват, че те не могат да блокират профили и препращат въпроса към Мета.\nСред протестиращите има хора, които не вярват на това твърдение на TELUS.\n\"Аз не лъжа, а те. Затова мен ме няма във Фейсбук\", каза политологът проф. Евгений Дайнов, чийто профил във Фейсбук е със забрана за публикуване.\nПредприемачът и активист Атанас Шарков също е сред протестиращите. Случвало му се няколко пъти през последните месеци да бъде блокиран в социалната мрежа. Той каза, че не е получил нито едно основание за това и опитите му да получи повече информация са завършили с неуспех.\nТой каза, че участва в протеста, защото иска да има повече прозрачност в това как точно се извършва модерацията в социалната мрежа.\n\"Аз не съм сигурен къде е проблемът. Просто системата е изцяло непрозрачна и е крайно време европейските и българските институции да предприемат някакви мерки за подобряване на прозрачността\".\nПредседателят на гражданското сдружение БОЕЦ Георги Георгиев смята, че този проблем не е от сега, но след започването на войната в Украйна положението е ескалирало.\nПротестиращите смятат, че са блокирани и изтривани по-често профили, които публикуват в подкрепа на Украйна и срещу Русия и руската военна агресия.\nУчастниците в демонстрацията носеха отпечатани публикациите, заради които са били блокирани в социалната мрежа. Те ги залепиха на входа на TELUS заедно със знака Z, който стана символ на руската военна агресия срещу Украйна.\nВ края на протеста на фона на скандирания \"Тук не е Москва\" Георги Георгиев изрисува със спрей знака Z на тротоара пред сградата.\n\"Очакваме свобода на социалните мрежи\", каза той.\nПротестиращите очакват действия от страна на компанията собственик на Фейсбук.\nБлокирането на профили в социалната мрежа Фейсбук придоби по-големи размери по време на пандемията от коронавирус. Блокираните най-често са хора, които имат голям брой последователи в социалната мрежа.\nПартньорството за България между социалната мрежа, собственост на Мета, и българския офис на компанията за изнесени услуги TELUS беше огласено през 2019 г.\nTELUS обаче казва, че предоставяните от нея услуги се извършват спрямо стандартите и политиките на клиентите. Те препращат въпросите за начините на модерация във Фейсбук към Мета, която притежава и Инстаграм, и отричат обвиненията в цензура.\n\"Ние нямаме дори техническа възможност да правим нещо такова (да трием профили - б.а.)\", казва в интервю за \"Капитал\" Кристина Иванова, вицепрезидент \"Операции\" в българския клон на TELUS International.\nДен преди протеста в позиция, публикувана във Фейсбук, от аутсорсинг компанията заявиха, че работните практики \"биват структурирани много внимателно, за да гарантираме, че екипите ни не могат умишлено или неволно да налагат свои мнения и пристрастия при изпълнение на служебните си задължения\".\n\nСоциалната мрежа Фейсбук не е публична институция и абонатите ѝ предварително се съгласяват с нейните правила за ползване. Ръководителят на отдел \"Обществени политики\" за Централна и Източна Европа в \"Мета\" Якоб Туровски каза пред \"Капитал\", че модерацията е винаги е комбинация от служителите, изкуствен интелект и машинно обучени инструменти."
	},
	{
		"title": "\"Време е да се избере страна.\" Руснаци в България дариха джипове \"за победата на Украйна\"",
		"url": "https://www.svobodnaevropa.bg/a/32229131.html",
		"text": "Руски граждани, които живеят в България, дариха три пикапа с висока проходимост на армията на Украйна. Те ще се използват от легион, съставен от руснаци, които се бият на страната на Украйна.\nПикапите с двойна кабина са боядисани в камуфлажна разцветка и са подготвени за водене на бойни действия, казаха организаторите. Преди да заминат за Украйна, машините бяха изложени пред храм-паметник \"Свети Александър Невски\".\nНа предните им стъкла имаше надпис легион \"Свобода за Русия\" (Легион Свобода России).\nЛегионът \"Свобода за Русия\" е батальон, който беше създаден на 5 април 2022 г. от руски граждани, доброволно преминали на страната на Киев. Групата е част от Чуждестранния легион за териториална отбрана на Украйна, в който има 20 000 доброволци от различни страни по света, включително България.\n\n\nБроят на участващите в легиона е таен. Олексий Арестович, доскоро съветник на украинската президентска администрация, каза през юни, че става дума за \"няколкостотин\" членове.\nЦезар, както е позивната на говорителя на легиона, съобщи в края на декември пред Франс прес за \"няколкостотин\" руснаци, които след двумесечно обучение са изпратени през май в източния регион Донбас. Това е районът в който се водят най-тежките битки от началото на войната до днес.\nСамите организатори не говориха пред медиите. Те се снимаха пред високопроходимите машини с маски и държейки плакат с надпис, чийто превод е: \"Руснако, дай своя принос за победата на Украйна над престъпния путински режим\".\nКато организатор на акцията е посочено Сдружение \"Свобода за Русия\". Неговата представителка Флора Ахматова без да сваля маската си прочете изявление, в което се казва само че дарението е от сдружение на постоянно живеещите в България руски граждани.\n\"Това е приносът на руските граждани за победата на Украйна над престъпника Путин, който взе държавната власт в Русия\", каза тя.\nСпоред източници на Свободна Европа един от организаторите на акцията има опит като регионален координатор на опозиционния политик Алексей Навални, който е в руски затвор. Организаторът също не говори пред журналистите, но каза в чат във вторник, че дарението е начало на общоевропейска акция.\nВ сряда, той добави пред Свободна Европа, че дарителската акция в България ще е безсрочна. \n\n\n\"Джиповете\" ще бъдат транспортирани до Украйна от украинската неправителствена организация \"Перемога 17\".\nВисокопроходимите пикапи са широко използвани във войната в Украйна, тъй като в задната част може да се монтира тежка картечница, леко оръдие, преносима ракетна установка или да се транспортират боеприпаси.\n\"Другата Русия\"\n\"Тази акция е много важна, защото това са руснаци, които живеят тук, дори са с руски паспорти и решиха да изберат страна, и да помагат на Украйна. Те не са за Украйна, те са за тяхната Русия, другата Русия\", каза Виталий Оленийчук от \"Перемога 17\".\n\"Ако руски граждани вземат страна, това е сигнал към българските политици, че е дошло време да се избере страна. Не е време за неутралитет\", каза Оленийчук.\n\"От началото на войната откарахме над 100 коли, предимно от Латвия. Това е вторият конвой от България, първият беше преди две седмици\", каза още Оленийчук.\nПървите коли са били купени със средства на украинци, живеещи в България. Според него е време България да започне да дарява на Украйна.\nКакво дари България\nДосега българското правителство изпрати хуманитарната помощ за около 7 милиона лева под формата на военни каски, бронежилетки, медицински китове и дрехи. Това се случи през септември.\nПрез декември мнозинството в парламента одобри споразумение с Украйна за безвъзмездно предоставяне на въоръжение, техника и боеприпаси.\n\n\nВъв вторник съпредседателят на \"Продължаваме промяната\" Кирил Петков съобщи, че България е снабдявала Украйна с дизелово гориво и снаряди при управлението на неговия кабинет. Това се е случвало непряко, през други държави от НАТО.\nКампаниите и даренията на доброволци и неправителствени организации за Украйна са много. Сред най-големите е кампанията на издателя Манол Пейков, благодарение на която са събрани над 1 милион лева за генератори за Украйна, където прекъсванията на тока са чести заради руските удари по украинската енергийна инфраструктура."
	},
	{
		"title": "Хеликоптер се разби до детска градина в Украйна. Загинаха 17 души, сред които вътрешният министър",
		"url": "https://www.svobodnaevropa.bg/a/32228573.html",
		"text": "Хеликоптер Super Puma на Държавната служба за извънредни ситуации на Украйна се разби между детска градина и жилищен блок в град Бровари, Киевска област.\nПо последни официални данни са загинали 17 души. Първоначално се съобщаваше за 18. Девет от жертвите са били във вертолета, включително вътрешният министър Денис Монастирски, първият му заместник Евгений Енин и секретарят на МВР Юрий Лубкович, съобщи ръководителят на Националната полиция на Украйна (НПУ) Игор Клименко.\nЗаместник-началникът на канцеларията на президента на Украйна Кирило Тимошенко каза, че ръководството на ведомството е летяло в командировка „до една от горещите точки“.\nСред жертвите има и три деца. 25 души, включително 11 деца, са ранени и откарани в болница.\nЗасега причините за катастрофата не са ясни. Властите съобщиха, че е започнало разследване. Засега те работят по три предварителни версии: нарушение на правилата за полети, техническа неизправност на хеликоптера и умишлени действия за унищожаване на превозното средство.\nСпоред очевидци обаче хеликоптерът е летял много ниско, ударил се е в покрива на детската градина и една част от него е паднала на нейната територия. По-голямата част от машината се е разбила наблизо - до входа на 14-етажна жилищна сграда. В резултат на това е избухнал пожар, който е обхванал 500 кв. м. \nРъководителят на Киевската областна военна администрация Алексий Кулеба уточни, че децата и служителите на детската градина са евакуирани, а всички служби за спешна помощ работят на място.\nПърви кадри от мястото на катастрофата на хеликоптера публикува Телеграм каналът Труха-Украина.\n\n„Просто е ужасно, всичко наоколо е покрито с дим и гори, чуват се писъци“, пише каналът Real Kiev.\n\n\"Болката е неописуема. Моите съболезнования на всички семейства и приятели на загиналите! Денис, Евген, Юри, екипът на МВнР... истински патриоти на Украйна. Нека всички онези, чийто живот беше отнет тази черна сутрин, почиват в мир!\", написа украинският президент Володимир Зеленски във Фейсбук.\nТой добави, че е инструктирал Службата за сигурност на Украйна, в сътрудничество с Националната полиция и други оторизирани органи, да установи всички обстоятелства около катастрофата.\nИнцидентът се случва в момент, когато руските сили продължават да съсредоточават усилия върху Бахмут и Соледар в източния район на Донецк и докато Киев отново призова западните си съюзници да ускорят одобрението за доставка на модерни тежки оръжия, включително танкове."
	},
	{
		"title": "\"Изправени сме пред разпадането на света\". От Давос Олена Зеленска призова за подкрепа за Украйна",
		"url": "https://www.svobodnaevropa.bg/a/32228430.html",
		"text": "Първата дама на Украйна Олена Зеленска се обърна към политическите и бизнес лидери на Световния икономически форум в Давос с призив за подкрепа на фона на продължаващата почти една година война, която Русия води.\nЕвропейската комисия отпусна първия транш в размер на 3 млрд. евро от общата сума от 18 млрд. евро макрофинансова помощ за Украйна, съобщи председателката на Комисията Урсула фон дер Лайен в речта си на годишната среща в швейцарския курортен град.\nСъветът на Европейския съюз одобри законодателен пакет от помощи за Украйна на стойност 18 милиарда евро още през декември. Благодарение на новата формула, Киев ще има осигурена подкрепа за цялата 2023 година. \nОчаква се в сряда украинският президент Володимир Зеленски да направи обръщение към форума в сряда.\nОт трибуната в Давос съпругата му каза:\n\"Изправени сме пред разпадането на света, какъвто го познаваме\".\nТя добави, че руският президент Владимир Путин заплашва да премине отвъд границите на Украйна.\nЗеленска каза още, че непредизвиканото нахлуване на Русия е \"травмирало\" семействата в цялата страна и призова присъстващите да си представят войната през \"очите на хората, чийто живот е бил превърнат в хаос\".\n\"Представете си родителите, които плачат в интензивното отделение, докато лекарите се борят за живота на раненото им дете, или фермера, който не може да се върне да обработва земята си заради опасността от мини\", допълни съпругата на Зеленски.\nТя отбеляза, че украинците \"не могат да си вземат почивен ден от войната\" и че са принудени да рискуват живота си всеки ден, но вярва, че светът ще се обедини в името на мира.\nЗеленска се обърна към делегатите на форума с думите, че всички са наистина влиятелни, но \"не всички от вас използват това влияние или понякога го използват по начин, който разделя още повече\".\n\nВ Давос присъстваха повече от друг път украински официални лица, включително първият вицепремиер Юлия Свириденко.\nНа свой ред Урсула фон дер Лайен каза в обръщението си пред форума, че няма да има \"безнаказаност за руските \"престъпления\".\n\"Ние ще сме до нашите украински приятели толкова дълго, колкото е необходимо\", подчерта тя.\nЛайен отбеляза, че са въведени най-строгите санкции досега, които \"оставят руската икономика изправена пред десетилетие на регресия, а нейната индустрия е лишена от модерни и критични технологии\".\nПо думите ѝ Европа е била \"уязвим за пазарните манипулации на Путин преди една година\" поради дългогодишната си зависимост от руските изкопаеми горива. Но благодарение на усилията на ЕС е намалила зависимостта си от руския тръбопроводен газ с 80% и е намалила цените чрез ефективно намаляване на потреблението му.\nМинистър-председателката на Финландия Сана Марин каза, че се надява Западът да се е научил как да се справя с Русия и че ако Украйна беше членка на НАТО, сега там нямаше да има война. Тя допълни, че това е причината Финландия и Швеция да изявят желание да се присъединят към военния съюз."
	},
	{
		"title": "\"На помощ\". България е снабдявала Украйна със снаряди и дизел през други държави при кабинета на Петков",
		"url": "https://www.svobodnaevropa.bg/a/32228345.html",
		"text": "Съпредседателят на \"Продължаваме промяната\" и бивш премиер Кирил Петков съобщи, че България е снабдявала Украйна с дизелово гориво и снаряди при управлението на неговия кабинет. Това се е случвало непряко, през други държави от НАТО.\nПетков каза това в предаването \"Денят с Веселин Дремджиев\", което се излъчва в YouTube, във вторник. В сряда германският всекидневник WELT публикува статия по темата, в което цитира също Петков да казва: „Смятаме, че около една трета от боеприпасите, необходими на украинската армия в ранната фаза на войната, идват от България“.\nЗа първи път представител на кабинета \"Петков\" прави такова официално признание. При неговото управление не беше одобрено искането на Украйна за военна помощ.\nВицепремиерът и министър на икономиката Корнелия Нинова, която ръководеше държавните военни предприятия, отричаше България да изнася оръжия и боеприпаси за Украйна през други държави. Тези предположения бяха базирани на ръста в износа на български оръжия и боеприпаси след началото на войната. Ръководената от Нинова партия БСП беше против военната помощ и заплаши да напусне коалицията. \nПрез декември, вече при управлението на служебния кабинет, мнозинството в парламента одобри споразумение между България и Украйна за безвъзмездно предоставяне на въоръжение, техника и боеприпаси. От БСП и \"Възраждане\" събраха гласове, за да сезират Конституционния съд, който в началото на януари съобщи, че ще разгледа делото.\n\n\n\"Голяма част от дизела в Украйна беше от България. Също така, въпреки че нямаше директен износ - през Полша, Румъния, САЩ и Великобритания - голяма част от снарядите в Украйна бяха българско производство\", каза сега Петков.\nТой добави, че \"не можем да кажем, че ние ги изнесохме там, но доставките, които отидоха там, бяха ключови за войната\".\nПо думите му един голям процент - до 40%, от дизела в Украйна, е бил българско производство и така България е помагала до голяма степен на Украйна, защото тя не би могла да води войната без гориво.\nПетков разказа, че е получил обаждане по телефона от украинския президент Володимир Зеленски около падането на кабинета, който му казал: \"България беше основополагаща сила в подкрепата за Украйна в много важен момент от войната, в началото\".\n\nПравителството в Киев потвърди това. Външният министър Дмитро Кулеба казва пред WELT:\n„Знаехме, че в българските складове има големи количества от необходимите боеприпаси, така че президентът Зеленски ме изпрати да набавя необходимия материал“.\nТой разказва още, че Петков отговорил, че вътрешното му положение в България „не е лесно“, но че ще направи „всичко по силите си“.\n„Кирил Петков показа почтеност и винаги ще съм му благодарен, че използва всичките си политически умения, за да намери решение“, отбелязва Кулеба, цитиран от изданието \"Политико\", което публикува материал под заглавието „България на помощ: как най-бедната държава в ЕС тайно спаси Украйна“.\nСпоред него, докато някои членове на българската коалиция са заемали страната на Русия, Петков е решил „да бъде от правилната страна на историята и да ни помогне да се защитим срещу много по-силен враг“.\n„Нашата частна военна индустрия произвеждаше на пълни обороти“, казва още Петков пред германския вестник.\nКадри от април показаха товарни самолети, „натоварени догоре“ с оръжия, които летят между България и Полша. Известно е, че полското летище Жешув, на 70 километра от украинската граница и строго охранявано от НАТО, е основна точка за доставки.\n„Погрижихме се сухопътният път през Румъния и Унгария също да бъде отворен за камиони“, уточнява Петков.\nКулеба потвърждава това, като казва, че не става дума за пряка военна помощ на Украйна, „а по-скоро украински компании и фирми от страните от НАТО да получат възможност да доставят необходимото от български доставчици“.\nПо информация на WELT САЩ и Великобритания са платили за доставките.\nИзданието цитира и другия съпредседател на ПП - Асен Василев, който по време на четворната коалиция беше финансов министър. Той казва, че е насърчил \"Лукойл в България\" да изнася излишък от петрол за Украйна. Реакцията била положителна и служителите там също осъдили войната на Путин.\n„Камиони и цистерни редовно отиваха за Украйна през Румъния, а в някои случаи горивото беше натоварено и на товарни влакове“, каза Василев.\nКиев потвърждава, че украинските компании са получили български дизел.\nНа 5 декември влезе в сила европейското петролно ембарго върху вноса на руски петрол. България остана единственият вход по море за руския петрол в Европа. В деветия пакет от санкции, одобрен от държавите от ЕС на 16 декември, изрично е записано, че България не може да изнася продукти, произведени при преработката на руски петрол. Това може да се случва само по изключение - когато са за Украйна или определени продукти за трети страни, когато не могат да се съхраняват в България при безопасни условия.\nОт \"лъжа\" до \"не е новина\". Коментарите в НС\nВ сряда, след публикуването на статията в германското издание, Кирил Петков и Асен Василев дадоха брифинг в Народното събрание. Те изтъкнаха, че не е имало директен износ за Украйна.\n\"Да, част от това оръжие е отивало в украинската армия, но това не е, защото България е изнасяла, това е, защото нашите партньори са внасяли в Украйна\", каза той.\nПетков добави, че се радва, че в заглавието е написано \"ясно, че България е имала основополагаща роля и е от правилната страна на историята този път\".\nНа въпрос дали Корнелия Нинова е била информирана за крайната точка на износа, той отговори само, че задачата ѝ е била да оторозирира износа, \"а той отиваше за страни от ЕС и НАТО\".\nВасилев уточни, че българската военна индустрия работи с контрагенти и че \"никога крайна точка Украйна не е била декларирана при българския износ\".\n\n\n\"България директно за Украйна не е изнасяла оръжие и който твърди обратното, че България е доставяла оръжие за Украйна, лъже\", коментира самата Нинова по-късно.\nТя добави, че от десетки години България изнася оръжие за над 60 държави, но не може да контролира какво правят след това с тази собственост.\n\"Продължавам да твърдя, че България не е доставила и един патрон на Украйна. Който иска да доказва обратното, моля да го направи с документи, а не с празни приказки\", каза още Нинова.\nЗам.-председателята на ГЕРБ Даниел Митов коментира, че няма нищо ново в информацията.\n\"Големият проблем е защо Кирил Петков и Корнелия Нинова лъгаха? Обясняваха, че нито един куршум не е отишъл. Нинова продължава да го твърди, а Петков тръгна да се хвали с това“, добави той.\nТой критикува ПП и БСП, че е трябвало още в миналия парламент да позволят военната помощ за Киев, за да получи в замяна армията ни по-модерни западни оръжия.\nСъпредседателят на \"Демократична България\" Христо Иванов коментира, че България е трябвало ясно да заяви, че подкрепя всячески Украйна и това е в наш национален интерес.\n\"Вероятно това, че да се скрие този факт, трябваше да се минава през посредници, води до загуби за България. Лицемерието струва пари, важното е, че всичко това се е случило\", добави той.\nЛидерът на \"Български възход\" Стефан Янев каза, че не може да коментира информация, която много пъти е била тиражирана и в български медии. \"Не виждам къде е новината тук\", добави той.\nБившият военен министър каза още, че когато става въпрос за бизнес и производството на българската оръжейна индустрия, \"нормално е да се търсят пазари и тя да се реализира, включително и в случаи, когато има война и тези пазари са по-бързооборотни\"."
	},
	{
		"title": "\"За светлата страна\". Руският легион, който се бие за Украйна",
		"url": "https://www.svobodnaevropa.bg/a/32212048.html",
		"text": "Родителите на Витя, военен псевдоним на 25-годишен студент по политически науки от Русия, знаят, че той се намира в Украйна и опитва да помага на местните. Но не знаят как.\nВитя е противник на режима на руския президент Владимир Путин от години и взема участие в антиправителствени протести- още откакто е ученик.\n\"Надявам се тази война да пречупи политическия режим. Бих искал да се върна някой ден\", казва той в началото на април пред списание Тайм.\nДни преди да бъде публикувана статията на 5 април 2022 г., няколко мъже във военни униформи съобщиха пред журналисти в Украйна, че създават нов батальон на име \"Свобода за Русия\" (\"Свобода России\"), съставен изцяло от руски граждани, доброволно преминали на страната на Киев. Като Витя.\n\n\"Ние сме за свободна Русия! Ние се борим срещу диктаторския режим, срещу нарушаването на демокрацията,корупцията, липсата на свобода на словото\", пише легионът в канала си в Телеграм.\nЗа легиона се знае малко - от съображения за сигурността на семействата на членовете му. През годината обаче няколко души проговориха пред медии. Разказаха своите истории и мотивите си да застанат с оръжие срещу армията на родната си страна.\nПолиграф за лоялност\nБроят на участващите в легиона и локацията им са поверителни. Олексий Арестович, доскоро съветник на украинската президентска администрация, беше казал през юни, че става дума за \"няколкостотин\" членове.\nЦезар, псевдонимът на говорителя на легиона, също каза в края на декември пред АФП, че организацията се гордее с \"няколкостотин\" руснаци, които след двумесечно обучение са били изпратени през май в източния регион Донбас, където се водят едни от най-тежките битки от началото на войната. Има войници от легиона и в ключовия град Бахмут.\n\n\"Те са мотивирани и професионални бойци, вършат работата си перфектно\", казва пред АФП украински офицер, помолил за анонимност.\nГрупата е част от Чуждестранния легион за териториална отбрана на Украйна, в който в началото на войната по данни на украинското правителство са се включили над 20 000 доброволци от различни страни по света, включително България.\nСред руснаците в украинската армия има както бивши военопленници с опит, така и цивилни руски граждани, минали през военно обучение, за да се присъединят по собствено желание.\nАФП пише, че новобранците са били подложени на няколко кръга интервюта, психологически тестове и дори на изследване с полиграф, за да се гарантира тяхната лоялност.\nНа униформите на членовете на легиона под украинското знаме е изобразено още знамето на самия легион, - бяло, синьо, бяло. То се използва от руснаците, които протестират срещу войната и имитира дизайна на руското знаме, като червеното е заменено с бяло, за да се премахне асоциацията с \"кръв и насилие\". Това каза пред Гардиън Игор Волобуев, един от малкото известни военни от легиона.\nНа ръкава може да се види емблемата с надпис \"Свобода России\" и юмрук в същите цветове.\nПо думите на Волобуев подразделението \"не е група наемници\", а официална част от украинските въоръжени сили. Затова, ако руската армия залови членове на легиона, тя трябва да се отнася с тях съгласно международното хуманитарно право.\n\"Или ще умра като окупатор и убиец, или ще умра с чиста съвест\"\nИгор Волобуев е един от доброволците без военен опит. Той е бивш вицепрезидент на \"Газпромбанк\", третата по големина банка в Русия, притежавана от енергийния гигант \"Газпром\". Това го прави една от малкото публични личности, осмелили се открито да се противопоставят на нахлуването на Москва в Украйна.\nВъпреки че прекарва по-голямата част от живота си в Москва, Волобуев е с укрански корени и описва Украйна като \"единствената си родина\".\n\n\n\n\"Аз не се боря с родината си. Аз се боря срещу режима на Путин, срещу злото\"\n\n\n\n\"Дълго време правех компромиси със себе си... Но на 24 февруари [денят, в който Русия започна инвазията си] всякакви разговори за компромиси станаха невъзможни\", каза той за Гардиън. \"Не можех да бъда част от това престъпление\".\nПо думите му обаче повечето от съмишлениците му в легиона са там по политически причини. \"От това, което вече видях, това е група силно мотивирани руснаци, които вярват, че победата над Русия сега е единственият начин да се създаде демократична, цивилизована държава\", каза той.\n\"Аз не се боря с родината си. Аз се боря срещу режима на Путин, срещу злото\", казва говорителят на групата Цезар, цитиран от АФП. Той е работил като физиотерапевт в Санкт Петербург и се определя като \"десен националист\", който вярва, че режимът на Путин може да бъде свален само със сила.\n\"Отидете в селата, ще видите пияници, наркомани, престъпници. Хората страдат\", каза Цезар, според когото е ясно, че за това са виновни двете десетилетия на власт на Путин.\n\"Неговата система, неговото правителство, неговите депутати. Всичко това е гадно. Те са неудачници, корумпирани, крадци, които мислят да живеят само за пари и удоволствия. Това не е начин да се управлява една държава\", добавя той.\n\nЕдин от бившите руски военни, решили да преминат на страната на Украйна, е 26-годишният Арни. Той каза във видеоразговор пред Москоу Таймс, че се е присъединил към легиона, за да се бори за \"светлата страна\".\n\"Аз така или иначе се оказах в тази война. Помислих си, че или ще умра като окупатор и убиец, или ще умра с чиста съвест. Затова преминах на другата страна\", каза той.\nСъмненията \nПотайността около броя на военните и тяхната самоличност предизвика някои съмнения, че легионът изглежда по-внушителен, отколкото е, и че Украйна може да го използва по-скоро за пиар, отколкото като предимство на бойното поле.\nВоенният експерт Олег Жданов каза пред АФП, че значението му е \"по-скоро политическо\". \"За Украйна е добре да може да покаже, че има руснаци, които подкрепят демокрацията и свободата и които се сражават на правилната страна\", каза той.\n\n\"Възможно е да има някакви [руски] бойци, но дали е организиран по начина, по който е представен, остава открит въпрос\", казва Илия Пономаренко, репортер по въпросите на отбраната и сигурността в Киев Индепендънт, пред Москоу Таймс.\nРуските държавни медии дори отричат съществуването на легиона и го наричат фалшив, като твърдят, че е създаден от украинското разузнаване. В същото време Москоу Таймс пише, че руските власти са задържали поне трима души, които според съобщения в медиите са били свързани с легиона.\nИзданието припомня още, че през юли Русия затегна законите за държавна измяна и тези, които се борят срещу страната \"във въоръжен конфликт, военни действия или други действия\", вече могат да бъдат хвърлени в затвора за до 20 години."
	},
	{
		"title": "\"Блокираните блокират\". Защо има протести и какво знаем за модерацията във Фейсбук",
		"url": "https://www.svobodnaevropa.bg/a/32218730.html",
		"text": "Карикатуристът Христо Комарницки, колегата му от в. \"Сега\" Иво Балев, рекламистът и писател Радослав Бимбалов, поетът и граждански активист Манол Глишев - това са само част от публичните личности, чиито профили във Фейсбук бяха блокирани от началото на годината. Общото помежду им е, че имат хиляди последователи и споделят активно позиции за подкрепа на Украйна във войната, която Русия започна.\nПотърпевшите говорят за \"цензура\", докато “кремълските тролове се вихрят безнаказано\" и държат отговорна за това аутсорсинг компанията TELUS International. Партньорството за България между социалната мрежа, собственост на \"Мета\", и българския офис на компанията за изнесени услуги беше огласено през 2019 г.\nНедоволни от модерацията свикват в сряда протест пред сградата на TELUS в София под надслов \"Блокираните блокират\".\nУслугите, които TELUS International предоставя, се извършват изцяло спрямо стандартите и политиките на нашите клиенти, казват от компанията. И препращат въпросите за начините на модерация във Фейсбук към \"Мета\" (МЕТА), която притежава и Инстаграм (Instagram). От TELUS добавят, че не могат да блокират профили на потребители.\nСоциалната мрежа Фейсбук не е публична институция и абонатите ѝ предварително се съгласяват с нейните правила за ползване.\nПроблемите с модерацията на Фейсбук обаче не са от вчера. По време на пандемията от коронавирус социалната мрежа беше залята от фалшиви новини, а след началото на войната на Русия срещу Украйна зачестиха случаите на блокирани профили на хора с позиции срещу Русия.\nТакава е историята на културолога от Софийския университет Слава Янакиева, чийто профил беше блокиран сутринта на 24 февруари, часове след началото на руската инвазия, заради публикация „give world peace a chance = give Putin a punch“ („Дайте шанс на световния мир = ударете Путин“).\nКои са блокираните и защо са наказани\nПреди седмица, за период от 30 дни отново е блокиран профилът на карикатуриста на в. \"Сега\" Христо Комарницки - заради споделен пост на друг българин, който казва, че е в Украйна и ще бъде там до победата ѝ. Според социалната мрежа постът на Комарницки \"нарушава стандартите на общността по отношение на опасните лица и организации\". Но оригиналът не е санкциониран, показа проверката.\n\nВ същия ден беше наказан с 30-дневна забрана да публикува и сатирикът Иво Балев от същото издание. Той е нарушил правилата, като е споделил линк към сатиричния бюлетин на \"Сега\" от 5 януари със заглавие \"Сценаристи снесоха сопол, вързаха му панделка\", критикуващ шоумена и председател на партия \"Има такъв народ\" Слави Трифонов и екипа му.\nБлокиран във Фейсбук е и рекламистът и писател Радослав Бимбалов. Той казва, че не знае каква е причината. А профилът на поета и граждански активист Манол Глишев е пред изтриване след поредица от наказания. И това не са всички блокирани и наказани в последните дни.\n\nОбщото между всички тях е, че повод за наказание са станали публикации, в които ясно заемат страната на Украйна във войната, която Русия води, или критикуват местни политически играчи.\n\"Това е цензура\", каза пред Свободна Европа Манол Глишев.\nСъдържанието, заради което е получавал наказания от Фейсбук, е \"мотивирана проукраинска и дори антируска позиция\", казва той. Глишев е убеден, че става дума за целенасочена цензура от страна на модераторите на социалната мрежа на български език, а не за действия на изкуствения интелект на Фейсбук.\n\"Мога да преценя кога става дума за блокиране за груба дума или директно за идея. Още повече, че това съвпада с блокирането на много други хора\", каза Глишев и добави имената на писателя Радослав Бимбалов, журналистките Татяна Кристи, живеещата в Нидерландия Даниела Горчева.\nОсвен подобните възгледи, Глишев казва, че общото между блокираните профили е, че са на публични личности с много последователи. По-груби изрази на хора, които обаче не са публични личности, не биват трити, каза Глишев.\n\"Политически фактор в България\"\nГлишев смята, че забраната да се използват определени думи според правилата на Фейсбук също е форма на цензура.\n\"Когато забраните някаква дума, това е проблем, защото тя вече не може да се използва дори и критично\", каза Глишев.\nТой добави, че има десетки начини да се изпише дума, така че алгоритъмът на социалната мрежа да не я разпознае. Но наказания има и в такива случаи, а това активистът вижда като доказателство, че на местно ниво има \"политическа цензура\" и отговорността е на партньора на Фейсбук в България, на който е поверена модерацията.\nМанол Глишев каза още, че Фейсбук има огромна власт и се е превърнал в политически фактор в България, а \"с властта идва и отговорност\". Припомня, че собственикът на \"Мета\" Марк Зукърбърг беше изслушван в американския сенат за влиянието на социалната мрежа в политическия живот на страната.\nТук той вижда ролята на местния партньор TELUS и търси съмишленици, за да даде компанията на съд - \"за да демонстрираме колко безпринципно и безкритерийно цензурират публични фигури в България\".\n\n\nВ последните дни бяха блокирани профили и на \"другата страна\"- публични личности, които открито симпатизират на Русия - като журналистите Мартин Карбовски и Велислава Дърева.\nПрез март британският \"Гардиън\" съобщи, че от \"Мета\" са обявили изключения за санкции срещу потребители за \"реч на омразата\", когато става дума за войната в Украйна и призиви срещу руската армия и президента на Русия Владимир Путин. Компанията уточнява, че няма да бъдат толерирани изявления срещу \"цивилни руски граждани\".\n\"Ние нямаме дори техническа възможност\"\nОт централата на TELUS International в България отричат всякакви обвинения за \"цензура\" и триене на профили, каквито получават от месеци.\n\"Ние нямаме дори техническа възможност да правим нещо такова (да трием профили - б.а.)\", казва в интервю за \"Капитал\" Кристина Иванова, вицепрезидент \"Операции\" в българския клон на TELUS International.\n\"TELUS International Bulgaria уважава правото на мирен протест, както и загрижеността на гражданите за свободата на словото. Услугите, които TELUS International предоставя, се извършват изцяло спрямо стандартите и политиките на нашите клиенти\", се казва в отговори на компанията, изпратени от Свободна Европа.\n\n\n\nTELUS International Bulgaria припомни, че от самото начало на войната подкрепят Украйна и нейния народ.\n\n\n\nОттам отговориха, че осъзнават, че въпросите по темата за начина и принципите на модерацията представляват съществен обществен интерес, но те трябва да бъдат отправени към компанията собственик на социалната мрежа.\nДен преди протеста в позиция, публикувана във Фейсбук, от аутсорсинг компанията заявиха още, че от самото начало на войната подкрепят Украйна и нейния народ, изброяват активностите, свързани с украинските бежанци, в които са участвали.\nПрипомнят, че TELUS International е канадска компания, а Канада \"прие редица строги санкции срещу руското правителство и редица руски лица, които се прилагат и спазват с готовност от всички компании в цялата ни група, включително TELUS International Bulgaria\".\nОт българския офис добавят, че работните практики \"биват структурирани много внимателно, за да гарантираме, че екипите ни не могат умишлено или неволно да налагат свои мнения и пристрастия при изпълнение на служебните си задължения\".\nКой всъщност блокира\nРъководителят на отдел \"Обществени политики\" за Централна и Източна Европа в \"Мета\" Якоб Туровски каза пред \"Капитал\" как се прави модерацията.\nНа първо място, нелегалното съдържание се премахва от платформата. После идват стандартите на общността (Community standards), \"с които предпазваме потребителите ни\". Тези стандарти са достъпни за всички и посочват какво е позволено и какво не е.\n\"Ако някой потребител забележи съдържание, което смята, че не трябва да бъде в платформата, го докладва, след което се преглежда и анализира\", каза Якоб Туровски. Според него управлението на съдържание \"винаги е комбинация от служителите ни, AI (изкуствен интелект - б.а.) и машинно обучени инструменти.\"\n\"Стандартите на общността\" включват шест основни категории и 24 подкатегории, вариращи от \"насилствено и графично съдържание\" до \"фалшиви новини\".\n\n\n\nМодерацията на Фейсбук е почти изцяло автоматизирана и работи на базата на забранени думи и фрази.\n\n\n\nСпоред публикации, сред които на The Wall Street Journal, и изтекли фирмени документи, модерацията на Фейсбук е почти изцяло автоматизирана и работи на базата на забранени думи и фрази.\nТова означава, че ако в публикация или коментар се съдържа такава дума, изкуственият интелект на социалната мрежа налага наказание. Започва се със забрана за публикации и коментари за 24 часа. Следващи \"прегрешения\" се наказват по-тежко и може да се стигне до изтриване на профила. Това ограничение се заобикаля успешно, като се променят думите. Примерно \"ковид\", става \"к0вид\" или дори \"кромид\" и т.н. Списъкът със забранените думи на български език не е публично известен.\nОрганизирани групи от \"тролове\" също могат да насочат мерника на Фейсбук към дадена личност, като докладват съдържание. За тези механизми разказа Божидар Божанов, докато беше министър на електронното управление. По неговите думи тези \"тролове\" са най-често работещи от вкъщи хора, които създават и поддържат фалшиви профили, с които по команда споделят \"новините\" в групи и страници и пишат коментари под новинарски статии. Това, от своя страна, води до алгоритмично усилване на тези публикации, тъй като Фейсбук заключава, че много хора се интересуват, и ги показва на повече и повече хора.\nВ същото време възможността за раговор с модератор, различен от бот, за да бъде вдигната наложена забрана, изглежда е мисия незвъзможна. От интервюто на Кристина Иванова се разбра, че в TELUS работят точно 86 души с български език. От тях 48 са на пълен работен ден, но работят за седем различни компании.\nПровокацията носи пари\nТова, което се знае за алгоритмите на Фейсбук, е, че противоречивите постове дори биват толерирани.\n\"Защото това генерира повече engagement (ангажирана аудитория), следователно можем да продаваме повече реклами\", каза експерт по анализи, измерване и оценка на репутацията в социалните мрежи пред Свободна Европа. Той предпочете да не бъде цитирано името му.\nПо думите на специалиста, противоречивите постове в социалната мрежа водят повече хора в платформата и ги карат да бъдат активни и да споделят новини, което пък кара рекламите да се появяват и в крайна сметка това носи повече пари на компанията собственик.\n\"Финансово и логически няма смисъл тези постове да се четат от хора. Това е абсурдно. Фейсбук има 2 млрд. ползватели, в България са 4 млн.. Дори половината потребители да са активни всеки ден, няма как да се чете всеки пост от човек\", каза пред Свободна Европа експертът.\nВойната в интернет и европейската регулация\nЧаст от тези, които ще протестират, вярват, че TELUS e на страната на Русия и \"лошите\" и е част от \"кибервойната в интернет\".\nКато доказателство за тази теория Манол Глишев сочи протестите на иранци в Германия срещу местния клон на TELUS. Те бяха заради модерацията на езика фарси на друга социална мрежа - \"Инстаграм\", която е собственост на \"Мета\", както и Фейсбук. Би Би Си разказа, че иранските служби са предлагали пари на модератори на TELUS, а в Германия като такива са работили и поддръжници на режима. Служители на TELUS, с които Би Би Си разговаря, казват, че е възможно модератор да свали съдържание, но е по-вероятно видеоклипове от протестите да бъдат свалени заради чуващите се викове \"Смърт за Хомейни\". Впоследствие \"Мета\" е преразгледала политиката си и вече няма да цензурира заради \"Смърт за Хомейни\". Бордът на компанията е решил, че това не е реална заплаха, а политически лозунг.\nМиналата година \"Мета\" преразгледа частично и политиката си за Русия и Украйна, след началото на руската агресия.\nМного от изискванията към социалните платформи са вече заложени в европейския Законодателен акт за цифровите услуги (DSA). Той беше одобрен през ноември 2022 г., но ще започне да се прилага от 17 февруари 2024 г. и ще промени много отношенията между потребителите на социалните мрежи и самите платформи, се казва в анализ на евродепутат Ева Майдел (ЕНП, ГЕРБ), който е публикуван в 24 часа.\nКогато актът започне да работи, потребителите, чието съдържание е било премахнато, ще могат да обжалват пред самите платформи. Компаниите, които извършват някаква част от модерацията в различните държави, ще трябва да публикуват годишни доклади за модерацията, която правят. Те ще трябва да предоставят и публична информация за правилата и процедурите, инструментите и алгоритмите, както и за системите за оплаквания, по които извършват тази модерация."
	},
	{
		"title": "Три минути: БСП решава с кого да преговаря. Управляващите си искат въглищата. Украйна се сражава за Соледар",
		"url": "https://www.svobodnaevropa.bg/a/32228325.html",
		"text": "Най-важното тази сутрин:\n\nБСП решава с кого да преговаря\nУкрайна се сражава за Соледар\nСлужебното правителство си иска въглищата\n\nНационалният съвет на БСП провежда заседание в сряда, на което обсъжда какво ще прави с получения трети мандат за съставяне на правителство. “Ще искаме мандат да преговаряме с всички”, каза Корнелия Нинова по-рано.\nСпоред лидера на ГЕРБ Бойко Борисов има “огромен шанс” да бъде съставено правителство с мандата на БСП. По-рано партията му каза обратното - че президентът е дал третия мандат на социалистите с цел да няма кабинет.\nРумен Радев отрече акцията срещу криптобанката Nexo да е повлияла на избора му на кого да връчи третия мандат. По-рано “Демократична България” каза, че около случая е бил създаден политически скандал с цел мандатът да не попадне при нея.\nКакво ново на фронта в Украйна\nУкраинските военни съобщиха, че са отблъснали руски атаки край повече от 20 населени места в Луганска и Донецка област. На тази карта можете да видите къде са сраженията. Руската армия е подложила на обстрел предприятие от критичната инфраструктура в Херсон, както и град Купянск в Харковска област, където е пострадало училище.\nУкраинските сили продължават да се сражават с войските на Москва в градовете Соледар и Бахмут. Не пропускайте тези снимки от фронта.\nБеларус дава все повече сигнали, че може да се включи във войната срещу Украйна, но експерти и политици отхвърлят тази хипотеза. Как да преценим кое е вярното? Тук са събрани няколко сигурни факта, които помагат да се ориентираме.\nКой изстреля ракетата срещу цивилни\nУкрайна идентифицира руски военнослужещи, за които твърди, че са отговорни за ракетния удар по жилищна сграда в Днипро, при който загинаха десетки хора. Руски журналисти успяха да се свържат с един от тях. “Аз ли натиснах бутона”, пита той.\nСъветникът на Зеленски Олексий Арестович подаде оставка. Това се случи, след като негов коментар за руската атака в Днипро предизвика вълна от възмущение в Украйна.\nЩе има ли свидетел срещу Пригожин\nНорвегия потвърди, че бившият командир от частната военна компания “Вагнер” Андрей Медведев е поискал политическо убежище. Адвокатът на руснака каза, че той е готов да свидетелства за екзекуции, извършени от армията на Евгений Пригожин в Украйна.\nВ Москва се появи спонтанен мемориал в памет на жертвите от Днипро. Върху паметник на украинска поетеса беше поставена снимка на разрушения девететажен блок и цветя.\nГрупа руски адвокати призова Владимир Путин да прекрати “явните изтезания” над опозиционния лидер Алексей Навални. Според тях отказа на затворническите власти да му осигурят лекарства, от които се нуждае, създава пряка заплаха за живота му.\nРусия е планирала през 2016 г. опит за дестабилизиране на България, каза Христо Грозев от разследващия сайт Белингкат на конференция в българския парламент. Това по думите му е трябвало да стане по модела, използван при опита за преврат в Черна гора.\nКакво мислите за тези новини? Коментирайте на страницата ни във Facebook или пишете на svobodnaevropa@rferl.org.\nКой си иска въглищата\nСлужебното правителство представи национална стратегия за енергетиката за следващите 30 години. Тя включва изграждане на четири нови ядрени реактора, но и използване на въглища до 2030 г. Следващата седмица кабинетът ще започне разговори с Европейската комисия за предоговаряне на Плана за възстановяване в частта му за емисиите от въглищните централи, след като мнозинството в парламента го задължи да направи това.\nКогато прокуратурата започва шумни разследвания, накрая често разследваните осъждат страната за нарушени права. Това каза Андрей Янкулов от Антикорупционния фонд пред Свободна Европа. Гледайте интервюто на сайта ни или го слушайте в канала ни в Spotify.\nДве препоръки\nПреди 3 години един вирус тръгна от Китай, зарази милиони, отне животи и затвори света. Пекин водеше политика на “нулев ковид”, но я отмени. Сега страната е изправена пред най-силната вълна на пандемията, но отвори границите си. Има ли риск за Европа? Отговорът е тук.\nПървите три години от живота са най-ключовият период за развитието на човека. В детските ясли в България обаче няма единни съвременни изисквания за грижата за децата на тази възраст. Има идея за реформа, но тя буксува. Не пропускайте тази история.\nЧовек на деня\nТой избира да види смешното в света и помага на останалите да направят същото. Това го води към комедията на сцената и в киното. Днес името му е свързано с едни от най-култовите комедийни филми и сериали. Джим Кери е човек на деня.\nАбонирайте се, за да получавате всяка сутрин в пощата си \"3 минути\" - преглед на най-важните новини.\nИскрено ваша,\nЕлица Симеонова"
	},
	{
		"title": "\"Аз ли натиснах бутона?\" Украйна идентифицира руски военни, за които твърди, че са замесени в удара в Днипро",
		"url": "https://www.svobodnaevropa.bg/a/32227295.html",
		"text": "Службата за сигурност на Украйна идентифицира част от руските военнослужещи, за които твърди, че са замесени в ракетния удар по жилищна сграда в Днипро. В събота руска ракета порази девететажен блок. Според съобщенията на украинските власти от вторник най-малко 44 души, включително 5 деца, са убити вследствие на атаката.\nПо предварителни данни на украинските разследващи в извършването на ракетния удар са участвали няколко десетки руски военнослужещи. Част от техните имена бяха публикувани от украинските власти в понеделник. Киев твърди, че те са военни от 52-ри тежкобомбардировъчен авиационен полк на руската армия.\nКъсно вечерта в понеделник руското издание Важные истории съобщи, че негови журналисти са успели да се свържат с някои от посочените хора. Сред отговорилите на обаждането е 44-годишният Дмитрий Голенков, когото Службата за сигурност на Украйна идентифицира като \"началник на щаба на авиационната ескадрила на авиационната група\". \n\"Какво, по дяволите, аз ли натиснах бутона или аз седях в този самолет? Крим все още е наш и всичко останало е наше. Какво искате от нас?\", казва Голенков в запис на телефонен разговор с журналист от Важные истории.\n\nМеждувременно във вторник Държавната служба за извънредни ситуации на Украйна съобщи, че издирвателно-спасителните операции на мястото на ракетната атака са приключили. 20 души продължават да са в неизвестност.\n\nПо-рано украинските власти съобщиха, че блокът е бил ударен от крилата ракета Х-22, изстреляна от бомбардировач Ту-22 от Курска област в Русия. Говорителят на Кремъл Дмитрий Песков обаче отрече Русия да носи отговорност за атаките, като намекна, че до разрушения блок може да се е стигнало след изстреляни от украинската ПВО ракети, които са прeхванали руската ракета.\nКремъл не за пръв път твърди, че не обстрелва цивилни зони, въпреки че от началото на войната си в Украйна нейни атаки засегнаха болници, театри, жилищни сгради, а от началото на есента и голяма част от енергийната инфраструктура на страната.\nВ понеделник българското външно министерство осъди остро \"ужасяващите атаки на Русия срещу гражданската инфраструктура в Украйна\". Европейският съюз също осъди решително продължаващите руски въздушни удари в Украйна, като ги определи като военно престъпление."
	},
	{
		"title": "\"Вземат момчетата и ги убиват.\" Норвегия потвърди, че бивш командир от \"Вагнер\" е поискал убежище",
		"url": "https://www.svobodnaevropa.bg/a/32226971.html",
		"text": "Норвежката дирекция по имиграцията (UDI) потвърди, че Андрей Медведев - бивш командир на наемници от частната военна компания \"Вагнер\", е поискал политическо убежище в страната. Пръв за това съобщи основателят на правозащитния фонд Gulagu.net Владимир Осечкин в неделя.\nОт UDI уточниха, че \"от съображения за поверителност и неприкосновеност на личния живот\" не могат да коментират обстоятелствата около искането на Медведев, съобщи Би Би Си. От полицията в норвежкия регион Финмарк обаче казаха, че 26-годишният руски гражданин е бил задържан от граничен патрул, след като е пресякъл 198-километровата граница между Русия и Норвегия, и е подал молба за убежище.\nНорвежкият адвокат на Медведев потвърди, че клиентът му се намира в центъра за нарушители на миграционните закони в Осло. Случаят се разследва от норвежката миграционна полиция. Адвокатът коментира, че Медведев е напуснал \"Вагнер\", след като е станал свидетел на военни престъпления в Украйна.\nПо-рано в неделя основателят на Gulagu.net Владимир Осечкин разказа, че бившият наемник, който е имал договор с \"Вагнер\", е успял да се измъкне от Русия под обстрел. По думите му Медведев е готов да свидетелства срещу основателя на частната армия Евгений Пригожин заради екзекуциите на украинци и на наемници, които са отказвали да се бият.\nКаква е версията на ръководителя на \"Вагнер\"\nПригожин, който е близък до руския президент Владимир Путин и ръководи действията на частната армия във войната в Украйна, коментира новината. Според неговата версия Медведев е работел в несъществуващ норвежки батальон на \"Вагнер\", който се наричал Nidhogg, тъй като имал норвежко гражданство.\n\"Той трябваше да бъде подведен под отговорност за опит за грубо отношение към затворниците. Подробни материали има в службата за сигурност на \"Вагнер\", каза Пригожин.\nПо думите му Медведев е трябвало да бъде предаден на руските правоохранителни органи и е бил издирван.\nАдвокатът на Медведев каза, че думите на Пригожин не отговарят на истината.\nКакво разказа избягалият командир\nВ интервю за Gulagu.net в YouTube самият Медведев говори за убийствата на пленени украинци от \"Вагнер\". Според него интересът към тях е само като източник на информация и след разпити ги разстрелват.\n\n\nСпоред беглеца частната армия има специален отряд, който екзекутира както украинци, така и провинили се наемници. Той разказва за убийствата на четирима украински военнослужещи, които са се предали доброволно край Бахмут. По думите му четиримата са били застреляни след разпит близо до село Клиновое в Донецка област.\nПред The Insider Медведев каза още, че знае за десет случая на екзекутирани наемници, на някои от които лично е присъствал. Според него две от тях не са на бивши затворници, които са били вербувани от \"Вагнер\".\nТой разказва подробно за един от случаите: \"Те бяха ранени и отидоха в болница близо до Първомайск, а оттам се опитаха да избягат. Хванаха ги на границата, на контролно-пропускателен пункт. Екипът на МЕД пристигна и бяха застреляни\". Медведев обясни, че групата МЕД е онова звено в рамките на службата за сигурност на \"Вагнер\", което извършва екзекуциите. \"Те вземат момчетата и ги убиват или публично, или не\", добави той.\nСамият Медведев, който е от руската Томска област, е бивш войник в руската армия, който е излежал присъда в затвора между 2017 и 2018 г., преди да се присъедини към групата \"Вагнер\". На 6 юли 2022 г. е подписал четиримесечен договор с \"Вагнер\". Първо е бил изпратен в Салск, а оттам в Луганска област, където е назначен за командир на 1-ви отряд на 4-ти взвод на 7-ми наемен щурмови отряд. По думите му там са пристигали по 30-40 наемници седмично. Той самият твърди, че е участвал в боевете при Бахмут.\nПо-късно \"Вагнер\" едностранно е променил договора му, като го е удължил първо на шест, а след това на осем месеца. Заради това Медведев самоволно е напуснал служба през ноември, тъй като не му харесвало \"това, което започна да се случва\" - \"глупави заповеди\" от командването, побоища и унижения, както и убийството на наемници от службата за сигурност на \"Вагнер\".\nМедведев каза още, че съжалява, че е отишъл на война, и разказа, че на семействата на убитите наемници не се изплащат обезщетения под предлог, че са изчезнали.\nПо думите му след бягството му Федералната служба за безопасност (ФСБ) и Министерството на вътрешните работи са започнали да го преследват, като той дори молил Путин, Следствения комитет и Генералната прокуратура да съдействат за проверка на \"Вагнер\" и за защита. Такава не получил и през целия декември се укривал.\nСега е готов да даде показания в Норвегия. Адвокатът му каза пред Би Би Си, че Медведев е взел със себе си в Норвегия някои доказателства за военни престъпления и възнамерява да сподели информацията си с групите, разследващи военни престъпления, през следващите седмици.\n„За първи път от началото на войната бяга бивш командир на една от частите на по същество терористичната организация „Вагнер“, който се съгласи да свидетелства и да разобличи олигарха и терориста Евгений Пригожин, който участва в убийствата на хиляди украинци и руснаци\", коментира Владимир Осечкин.\nВ същото време изданието The Insider съобщи, че разполага с видеозапис на екзекуцията на наемници в Алчевск (Луганска област) за отказ да се бият. И разказа за случая с Виктор Севалнев, който е командвал 7-а мотострелкова рота на така наречената народна милиция на самопровъзгласилата се Луганска народна република. През декември той се обадил на жена си от болница и ѝ казал, че го водят, за да го застрелят, защото войниците от ротата му са дезертирали. Няколко дни по-късно съпругата му била уведомена, че той е починал и помолена да прибере тялото му.\nПо-рано многократно се съобщаваше за такива убийства при опит за дезертиране. През ноември 2022 г. Телеграм канали, свързани с \"Вагнер\", публикуваха видео, в което вербуваният бивш руски затворник Евгений Нужин, доброволно предал се на украинските войски, по-късно е пребит до смърт с чук. Сега Андрей Медведев казва, че е бил командир на Нужин."
	},
	{
		"title": "\"Фундаментална грешка\". Съветник на Зеленски подаде оставка след коментар за удара в Днипро",
		"url": "https://www.svobodnaevropa.bg/a/32227120.html",
		"text": "Олексий Арестович, съветник на президента на Украйна Володимир Зеленски, подаде оставка във вторник. Това се случва, след като негов коментар за руския ракетен удар в Днипро, при който загинаха най-малко 40 души, предизвика вълна от възмущение в Украйна.\nВ събота Арестович каза в итервю за Ютюб канала на адвоката Марк Фейгин, че руската ракета, ударила жилищен блок, вероятно е била свалена от украинската противовъздушна отбрана. Впоследствие това твърдение беше разпространено от много руски медии, въпреки че от украинската армия казаха, че украинските системи за противовъздушна отбрана в момента нямат техническа възможност да свалят този тип ракети.\n\"Написах молба за напускане. Искам да дам пример за цивилизовано поведение - фундаментална грешка, затова и оставка\", написа Арестович във Фейсбук.\n\nВ друг пост той посочи още, че е допуснал \"сериозната грешка\" по време на живо предаване и се извини на пострадалите, близките на жертвите, както и на всички, които са се почувствали наранени от \"преждевременната погрешна версия\" за случилото се в Днипро, която е разпространил.\nТой добави още, че нивото на \"хейта\", който е последвал след думите му, не съответства на последствията от грешката му, тъй като тя не е нанесла репутационни или други щети на Украйна.\nКъм момента няма реакция от кабинета на президента за заявената оставка на Арестович.\nВ събота руска ракета удари девететажна жилищна сграда в Днипро. До момента се съобщава за над 40 загинали и поне 75 ранени, сред тях и деца. Смята се, че между 30 и 40 души все още може да са под рухналата сграда.\nУкраинските власти съобщиха, че блокът е бил ударен от крилата ракета Х-22, изстреляна от бомбардировач Ту-22 от Курска област в Русия. Кремъл обаче отрече това и се позова на думите на Олексий Арестович, че ракетата вероятно е била свалена от украинските сили.\nВ понеделник украинските депутати започнаха да събират подписи с искане за освобождаването на Арестович."
	},
	{
		"title": "В Москва се появи спонтанен мемориал на жертвите на руския удар в Днипро",
		"url": "https://www.svobodnaevropa.bg/a/32226911.html",
		"text": "В Москва се появи спонтанен мемориал в памет на жертвите на руския ракетен удар в Днипро. Това съобщи кореспондент на The Insider рано сутринта във вторник.\nВ събота руските сили нанесоха удар, при който се срути цял девететажен вход на жилищна сграда в Днипро в централна Украйна, в която живеят 1100 души. До момента се съобщава за най-малко 40 загинали, сред които и деца.\nВъв вторник върху паметника на украинската поетеса Леся Украинка в Москва беше поставена снимка на разрушения девететажен блок в Днипро. Има и цветя и играчки. Снимки на спонтанния мемориал се появиха в Телеграм каналите на няколко независими руски медии.\n\nДнипро беше ударен на 14 януари по време на масирана руска атака, при която руската армия изстреля десетки ракети от различни видове към Украйна. В момента продължава разчистването на развалините след удара по жилищен блок в града.\nУкраинските власти съобщиха за над 40 загинали и поне 75 ранени. Смята се, че между 30 и 40 души все още може да са под рухналата сграда. В града е обявен тридневен траур.\nВ понеделник българското външно министерство осъди остро \"ужасяващите атаки на Русия срещу гражданската инфраструктура в Украйна\". Европейският съюз също осъди решително продължаващите руски въздушни удари в Украйна, като ги определи като военно престъпление.\nГоворителят на Кремъл Дмитри Песков отрече Русия да носи отговорност за атаките, като намекна, че до разрушения блок може да се е стигнало след изстреляни от украинската ПВО ракети, които са прeхванали руската ракета.\nКремъл не за пръв път твърди, че не обстрелва цивилни зони, въпреки че от началото на войната си в Украйна нейни атаки засегнаха болници, театри, жилищни сгради, а от началото на есента и голяма част от енергийната инфрастриктура на страната."
	},
	{
		"title": "Турция поиска Швеция и Финландия да ѝ предадат около 130 \"терористи\" като условие за членство в НАТО",
		"url": "https://www.svobodnaevropa.bg/a/32226745.html",
		"text": "Швеция и Финландия трябва да депортират или екстрадират в Турция около 130 \"терористи\", преди турският парламент да одобри кандидатурите на двете държави за членство в НАТО. Това каза президентът на Турция Реджеп Тайип Ердоган, цитиран от Ройтерс.\nДвете скандинавски страни кандидатстваха за присъединяване към НАТО през май миналата година. Още тогава Анкара съобщи, че ще блокира членството им, ако те не изпълнят някои нейни условия.\nИскането на Турция е двете страни да заемат по-ясна позиция срещу групи, които Анкара определя като терористи - преди всичко забранените и преследвани в Турция Работническа партия на Кюрдистан (ППК), крайнолявото движение на Революционна народно-освободителна партия-фронт, както и привържениците на проповедника Фетхуллах Гюлен.\n\"Ние казахме – вижте, ако вие не ни предадете вашите терористи, ние не можем да прокараме [ратификацията на кандидатурата за членство в НАТО] през парламента по никакъв начин\", каза Ердоган по повод пресконференцията, която даде заедно с премиера на Швеция Улф Кристершон през ноември.\n\"За да мине това през парламента, преди всичко вие трябва да предадете на нас повече от 100, около 130 от тези терористи\", добави турският президент.\nФинландски политици разтълкуваха искането на Ердоган като гневен отговор на инцидент в Стокхолм миналата седмица. Тогава протестиращи \"обесиха\" символично фигура на турския президент по време на демонстрация в шведската столица.\n\"Това вероятно е било реакция, струва ми се, на събитията през последните дни\", каза финландският външен министър Пека Хаависто в телевизионно предаване. По думите му не му е известно турската страна да има нови официални искания.\n\n\nВ отговор на инцидента Турция отмени планираното посещение в Анкара на председателя на шведския парламент Андреас Норлен. Вместо това в понеделник Норлен отиде на посещение в Хелзинки.\n\"Ние подчертаваме, че във Финландия и в Швеция имаме свобода на изразяването. Не можем да я контролираме\", каза председателят на финландския парламент Мати Ванханен на съвместна пресконференция с Норлен.\nОт своя страна шведският премиер Кристершон коментира, че страната му е в \"добра позиция\" за осигуряване на ратификация на присъединяването към НАТО от Турция.\nПрез юни Турция, Швеция и Финландия сключиха меморандум, обвързвайки членството с ангажименти скандинавските страни да съдействат на Анкара в преследването на кюрдските движения и поддръжниците им на тяхна територия. Месец по-късно всички страни членки на НАТО подписаха и протоколите за приемането на Швеция и Финландия. Турция обаче все още не е ратифицирала протокола и така блокира процеса.\nЕдинствените друга държави членки на НАТО, която все още не е ратифицирала протокола, е Унгария.\nРешението на Швеция и Финландия, които от десетилетия запазват позиция на неутралитет спрямо членството си във военни съюзи, беше продиктувано от инвазията на Русия в Украйна."
	},
	{
		"title": "Може ли Беларус да се включи във войната срещу Украйна",
		"url": "https://www.svobodnaevropa.bg/a/32225841.html",
		"text": "Две новини от последните дни върнаха Беларус в обсъждането на войната. Първо дойде съобщението, че именно оттам са били изстреляни ракети по Киев в петък и събота. После дойде новината, че в понеделник Русия и Беларус са започнали съвместни авио учения на въоръжените сили.\nИнформацията идва в момент, в който Украйна очаква нова офанзива на руската армия. Москва може да я предприеме през февруари или още преди да е свършил януари, каза преди Нова година командващият на украинските въоръжени сили ген. Валерий Залужни.\nДумите му съвпаднаха с новини от Беларус, където Русия струпва бойна техника и свои военни. Първоначално Минск обясни това с провеждането на учение.\nГодина по-рано, когато Москва се готвеше тепърва да нападне Украйна, Русия беше струпала около 30 000 войници в Беларус, сочеха данни на НАТО. Тогава президентите Путин и Лукашено също твърдяха, че става дума само за учения, които трябваше да приключат на 20 февруари 2022 г. Но това не се случи.\n\n\nВместо това на 24 февруари 2022 г. Русия нападна Украйна от три посоки - север, изток и юг. Единият лъч на руските войски тръгна именно от Беларус и стигна близо до Киев. Руските войски се оттеглиха от този фланг чак в края на март 2022 г., като оставиха след себе си разрушения и убити цивилни.\nСегашните учения на Русия и Беларус, провеждани в условията на очаквано ново нападение, породи сред украинците опасения, че Москва повтаря стария модел - да ступа руски военни в Беларус под прикритието на учения, но всъщност да използва частите за атака срещу Украйна.\nКакво става в момента в Беларус\n\"Основната цел на учението [започнало на 16 януари 2023 г.] е да се подобри оперативната съвместимост при съвместното изпълнение на тренировъчни и бойни мисии\", е официалната позиция на беларуското министерство на отбраната.\n\n\n\nСега в Беларус има 10 000 руски военни, поне 8 руски изтребителя и 3 транспортни самолета\n\n\n\nПреди седмица на територията на Беларус пристигна авиация на руските военновъздушни сили. Това стана след като през декември 2022 г. Москва и Минск обявиха, че създават общо отбранително пространство.\nПо-рано на територията на Беларус пристигнаха около десет хиляди руски военни. Властите на двете страни първо обясниха това със съвместни учения, а след това обявиха създаването на съвместна военна групировка, която пристъпи към \"въоръжена защита на съюзната държава\" поради \"изостряне на ситуацията по западните ѝ граници\".\nСпоред информация на проекта Belaruski Hajun до неделя на беларуското военното летище в Баранавичи от Руската федерация са пристигнали най-малко осем изтребителя на руските военновъздушни сили, сред които 4 Су-34 и 4 Су-30, както и два транспортни самолета Ан-12 и един Ан-26.\n\n \nСпоред британското разузнаване обаче преместването на руските самолети в Беларус не означава подготовка за ново настъпление срещу Украйна от север.\n\n \nКакво става с Лукашенко\nПрезидентът Александър Лукашенко вече не контролира ситуацията в Беларус, казва пред радио Свобода Александър Азаров, представител на организацията на опозицинонно настроените бивши служители на беларуските служби Bypol.\nСпоред него щабът на беларуско-руска военна групировка се командва от руски генерали. Азаров смята, че в случай на война цялата беларуска армия ще бъде изцяло подчинена на Русия.\nТой говори за беларуската частна охранителна компания Gard Service, която се смята за аналог на руската частна армия \"Вагнер\", командвана от Евгений Пригожин. Азаров смята, че тази групировка е започнала да развива дейност в Беларус именно за да пази Лукашенко, ако той загуби контрола си върху армията.\nВ същото време беларуската опозиция не изключва скорошно начало на мобилизация в страната.\nОценките са разделени\nВсичко това означава ли, че самата беларуска армия се готви да нахлуе в Украйна? Или означава, че Беларус ще изиграе същата роля, която изигра и през февруари 2022 - да послужи като терен, от който руските войски да нападнат Северна Украйна?\nМненията на украински официални лица, военни експерти и западни разузнавателни служби са разделени. Ето основните от тях.\nНа 8 януари Вадим Скибицки, говорител на Държавната разузнавателна служба на Украйна, каза, че нахлуване от територията на Беларус е малко вероятно поради липсата на войски.\nУкраинският министър на отбраната Олексий Резников смята, че в Беларус няма достатъчно големи руски ударни сили, необходими за успешна инвазия.\nВоенният анализатор Кирил Михайлов също е на това мнение: \"Всички сме чували за придвижването на руско-беларуските войски през територията на Беларус, но то се извършва от отделни батальонни тактически групи. Това е далеч от мащаба, който видяхме през февруари 2022 г.\nПрессекретарят на Министерството на отбраната на САЩ Патрик Райдър заяви преди 4 дни, че Пентагонът не наблюдава заплаха от страна на Беларус. Това се казва както в брифинга на британското разузнаване, така и в публикацията на американския Институт за изследване на войната (ISW).\nСекретарят на Съвета за национална сигурност и отбрана на Украйна Олексий Данилов и главнокомандващият на ВСУ Валерий Залужни обаче смятат, че Русия планира повторно настъпление срещу Украйна от Беларус още през февруари.\n\n \nВоенният експерт Владислав Селезньов смята, че Русия разглежда нападението срещу Украйна от територията на Беларус като възможен вариант за развитие на военни действия. \"Путин все още мечтае да завладее Киев, така че е възможно да атакува Украйна от север. Или пък руската армия може да се опита да прекъсне логистичните маршрути в Западна Украйна\", каза той.\nЛюк Кофи от института \"Хъдсън\" в САЩ предполага, че нападението срещу Украйна от територията на Беларус трябва да се смята само за въпрос на време.\nИзграждат се укрепления\nВъпреки че украинското и западното разузнаване не са забелязали признаци на подготвяно настъпление от север, в украинските региони, граничещи с Беларус, се изграждат укрепления и се минират граници. В граничните райони са групирани украински войски.\n \n\n\n\nУкрайна групира свои войски в районите, които граничат с Беларус\n\n\n\nГенерал-лейтенант Олександър Павлюк от украинските въоръжени сили каза, че в случай на повторна офанзива от страна на Беларус украинските отбранителни сили планират да я спрат на границата.\nВ доклад на британското военно разузнаване от миналата седмица се отбелязва, че макар Русия да държи голям брой военни сили в Беларус, те участват основно в учения и е малко вероятно да бъдат използвани за нова офанзива в Украйна. Експертите смятат, че по-вероятното обяснение за военната активност на Минск е желанието да се отвлече вниманието на украинските въоръжени сили и да се принудят да държат значителна група войски на северните си граници.\nАндрей Черняк, представител на Главното разузнавателно управление на Украйна, отбеляза, че според украинското разузнаване вероятността за нахлуване от територията на Беларус през следващите две-три седмици остава изключително малка: \"Съществува определен механизъм за оценка на заплахите, има определени маркери, по които оценяваме вероятността от едно или друго действие. В по-дългосрочен план не мога да кажа. Непрекъснато следим всички промени в ситуацията в Беларус\"."
	},
	{
		"title": "Три минути: И България осъди руската атака в Днипро. Няма кой да даде пари, за да са защитени децата в интернет",
		"url": "https://www.svobodnaevropa.bg/a/32226651.html",
		"text": "Най-важното тази сутрин:\n\nТретият мандат за правителство\nРуските атаки срещу цивилни\nЦената на безопасния интернет\n\nРумен Радев връчи на председателката на БСП Корнелия Нинова третия мандат на правителство. Президентът вижда в това “най-голям шанс” за управление. Това е четвъртият път, в който Радев даде мандат на БСП. Предишните три бяха неуспешни.\nБСП ще иска среща на лидерите на партиите в парламента, на която да постави пет въпроса за срока и задачите на евентуално бъдещо правителство, каза Нинова.\nПредставители на “Демократична България” и “Продължаваме промяната” смятат, че БСП трудно би съставила кабинет. Христо Иванов очаква да има предсрочни избори два пъти тази година. Андрей Гюров каза, че шансът за правителство е “доста малък”.\nГЕРБ ще реши какво ще прави, след като БСП съобщи плановете си, каза Десислава Атанасова. Социалистическата партия смята да реши това на Национален съвет, който ще бъде свикан най-късно в четвъртък.\nАтаката срещу Днипро\nЕС смята за военно престъпление руската атака срещу жилищен блок в украинския град Днипро, при която загинаха десетки цивилни. България също осъди “ужасяващите атаки на Русия”. Москва отрече армията ѝ да е отговорна и каза, че не обстрелва цивилни. В същото време ООН съобщи за поне 7000 потвърдени цивилни жертви в Украйна.\n“Видях жена с малко дете. Беше паднала върху детето и го беше прикрила с тялото си”. Това казва една жителка на Днипро, която е видяла ракетния удар. Отделете три минути за това видео с разкази на свидетели и оцелели. А тук можете да прочетете как руската атака разби живота на хората от апартамента с жълтата кухня, чиято снимка обиколи света.\nГермания призова за създаването на международен трибунал, който да разследва и да изправи пред съда руските лидери, отговорни за нахлуването на Русия в Украйна.\nСАЩ съобщиха, че започват военно учение на украински войници в Германия. Целта е батальон от около 500 души да получи подготовка да отбранява страната си.\nБезопасният интернет\nПромени в Плана за възстановяване могат да се искат само когато държавата покаже, че не може да го изпълни по обективни причини, каза Европейската комисия. В България парламентът задължи правителството да предоговори плана в сектор “Енергетика”.\nВътрешният министър Иван Демерджиев съобщи за началото на мащабна акция срещу нелегалната миграция. Службите вече са разкрили групи за трафик на мигранти и предстоят съвместни акции с Гърция и Турция, каза той.\nДвеста хиляди лева годишно. Това е цената на спокойствието на родителите, че има кой да се грижи интернет да е (доколкото може) безопасно място за децата им. Че има кой да провери сигнал за онлайн тормоз, да разобличи педофил, да свали вредно съдържание. Тези пари обаче няма кой да ги даде. Видка Атанасова разказва тази история.\nНай-издирваният мафиот\nИталианската полиция задържа най-издирвания мафиотски бос в страната Матео Месина Денаро. Той е смятан за лидер на сицилианската мафия, известна като Коза Ностра. Издирван е от 30 години и е обвинен за десетки убийства.\nБившият грузински президент Михаил Саакашвили съобщи, че е бил отровен и умира. Той обвини руските служби и лично президента Владимир Путин. “Сега съм в затвора като един от неговите лични затворници”, написа той. Не пропускайте тази история.\nВ понеделник започна Световният икономически форум в Давос. Сред основните теми, които ще обсъждат политици, експерти и бизнес лидери, са икономическите последствия от пандемията и войната в Украйна, пише “Капитал”.\nТри препоръки\nПрегледът на редица световни класации очертава влошаваща се картина на българската реалност. Хората в България обаче все по-малко се интересуват от съпоставката с другите. Загубихме ли интерес към света, пита Владимир Шопов.\nКак изглежда съвременната Шехерезада? Какви са историите, които разказва? Всъщност, съществува ли изобщо? Според режисьорката Катерина Борисова отговорът на последния въпрос е да. Съвременната Шехерезада обаче не е само една.\nСтолична община въведе нова система на плащане за градския транспорт. Отне ни десетина дни да разберем как работи, но успяхме да открием основните начини. В това видео Теодора Бързакова и Илиян Ружин събраха накратко най-важното.\nАбонирайте се, за да получавате всяка сутрин в пощата си \"3 минути\" - преглед на най-важните новини.\nИскрено ваша,\nЕлица Симеонова"
	},
	{
		"title": "България и ЕС осъждат Русия за съборения жилищен блок в Днипро. Москва отрича да е отговорна",
		"url": "https://www.svobodnaevropa.bg/a/32225767.html",
		"text": "Външното министерство осъди остро \"ужасяващите атаки на Русия срещу гражданската инфраструктура в Украйна\". Позицията на МВнР беше публикувана в Туитър в понеделник.\nВ събота загинаха десетки души след руски ракетен удар, при който беше разрушен цял девететажен вход на жилищен блок в източния украински град Днипро. Досега са известни най-малко 40 жертви.\nВъздушните атаки над цивилни зони \"отнеха живота на много хора в Днипро и на други места. България ще продължи да подкрепя Украйна и нейния народ. Русия трябва да бъде подведена под отговорност за всички извършени престъпления. #ЗаставамеЗаедносУкрайна\", написа още министерството.\n\n\n\nЕвропейският съюз също осъди решително продължаващите руски въздушни удари в Украйна, като ги определи като военно престъпление.\n\"Русия продължава да показва нечовешкото си лице и да упражнява безразборен ракетен терор\", каза неназован говорител на Европейската комисия, цитиран от БТА. \"Подобни действия са военни престъпления и трябва незабавно да бъдат прекратени\".\nПо негови думи подобни действия няма да останат ненаказани. \"ЕС решително осъжда руските удари по цивилни цели, включително по енергийна инфраструктура, както и зачестилия обстрел по украинци в домовете им. Тези жестоки действияm. допълнително насърчават ЕС да търси отговорност и да осигури помощ за Украйна и нейния народ, заяви говорителят\", добави той.\nПо-рано през деня говорителят на Кремъл Дмитри Песков отрече Русия да носи отговорност за атаките, като намекна, че до разрушения блок може да се е стигнало след изстреляни от украинската ПВО ракети, които са прeхванали руската ракета. Песков допълни, че \"някои представители на украинската страна\" са стигнали до същото заключение.\n\"Руските въоръжени сили не нанасят удари по жилищни сгради или обекти на социалната инфраструктура. Нападенията се извършват по военни цели, явни или прикрити\", каза още Песков.\nКремъл не за пръв път твърди, че не обстрелва цивилни зони, въпреки че от началото на войната си в Украйна нейни атаки за засегнали болници, театри, жилищни сгради, а от началото на есента и голяма част от енергийната инфрастриктура на страната. Един от най-тежко засегнатите градове по отношение на разрушени цивилни зони е Мариупол."
	},
	{
		"title": "Германската министърка на отбраната подава оставка след критики към политиката ѝ спрямо Украйна",
		"url": "https://www.svobodnaevropa.bg/a/32225462.html",
		"text": "Германската министърка на отбраната Кристин Ламбрехт подаде оставка. Това съобщи Асошиейтед прес в понеделник.\nНовината идва след продължителни критики към работата ѝ по програмите за военна модернизация и оръжейните доставки за Украйна.\nВ изявление от понеделник Ламбрехт съобщи, че е подала молбата си за оставка до канцлера Олаф Шолц, като каза, че \"месеците на медийно внимание към нейната личност\" са попречили на провеждането на дебат по същество относно военната политика и политиката на сигурност на Германия.\n\"Ценната работа на войниците и на много хора от моя отдел трябва да стои на преден план\", каза тя.\nЗа момента от министерството не са съобщавали за възможен нейн заместник.\nЛамбрехт е министър на отбраната, откакто Шолц стана канцлер през декември 2021 г. Критици дълго време я представяха като човек, който не е в свои води, а кабинетът на Шолц е обвиняван в нерешителност по отношение на политиката на Германия спрямо Украйна. Премиерът защити Ламбрехт и преди месец я описа като \"първокласен министър на отбраната\".\nНатискът тя да се оттегли се засили след нейно новогодишно видео с неясно послание за войната.\nПо-рано през януари Германия се съгласи да предостави на Киев 40 бронетранспортьора \"Мардер\" и ракетна батарея за противовъздушна отбрана \"Пейтриът\".\nШолц е изправен пред нарастващ натиск да направи още една значителна стъпка напред в германската военна помощ за Украйна, като се съгласи да достави бойни танкове Леопард 2."
	},
	{
		"title": "Българската самодостатъчност. Как загубихме интерес към света около нас",
		"url": "https://www.svobodnaevropa.bg/a/32225196.html",
		"text": "Смъртта би трябвало да ни интересува. Не просто в индивидуален, но и в колективен план. И особено в общество, което претендира да е обсебено от собственото си демографско оцеляване, от нарастващата опасност да достигне критична точка на възпроизводство, от риска да срине собствената си способност да функционира. На пръв поглед странно, но ние точно това отказахме да направим в годините на пандемията, причинена от COVID-19.\nВ голямото си мнозинство, българското общество просто не пожела да се стресне от случващото се. Утвърденият Coronavirus Resource Center на Johns Hopkins University събира и обобщава информация от множество източници от самото начало на кризата. Според него, към началото на 2023 година, България продължава да е втора в света по смъртност на 100 000 души след Перу.\nПолитиката за ваксинация на практика не се състоя и страната е на последно място в ЕС по тoзи критерий. Едва 30% са с пълен курс на ваксинация, а само 12% са си поставили трета доза. Има ирония в това, че броят на поставените ваксини в България е два пъти по-нисък от този в Русия, страната, от която извира много от антиваксърската пропаганда.\nПоказателно е, че през последните години подобни сравнителни позиционирания на страната привличат все по-малък интерес, остават периферни в българската публичност и вече не генерират натиск за промяна.\nКъде е България\nПрегледът на множеството подобни класации очертава добре позната и влошаваща се картина на българската реалност. Някои от тенденциите са по-често представяни от други.\nСривът по отношение на корупцията например продължава. Според „Прозрачност без граници“, през 2021 година България е на 78-о място от общо 180 държави, последна сред страните членки на ЕС и 9 позиции по-надолу в сравнение с 2020 година.\n\n\nПо отношение на икономическата конкурентоспособност, посоката на движение също продължава да е негативна. Според IMD World Competitiveness Centre през 2022 година страната е 53-та от общо 64 изследвани държави, това е спад от пет позиции спрямо 2020-а и от 15 позиции спрямо 2009-та.\nПропадането на медийната среда и публичност пък е добре документирано от \"Репортери без граници\". През 2006 година страната е на 35-о място в класация на 180 страни, но достигна дъно от 112-а позиция през 2021-а, преди леко да тръгне нагоре с края на ерата на ГЕРБ.\nДемографската криза също е достатъчно известна. Само преди четири години и преди COVID-19, доклад на ООН изчисли, че България и Литва са най-бързо изчезващите нации на планетата.\n\n\n\nБългария върви надолу и в оценките за състоянието на нейната демокрация.\n\n\n\nСтраната върви надолу и в оценките за състоянието на нейната демокрация по методологията на Freedom House - от 80-а от 100 страни през 2017-а, до 78-а през 2021-а и 79-а през изминалата 2022-а. При това нейната оценка е доста щедра. На въпрос дали изпълнителната власт и депутатите свободно определят публичните политики например, България получава 3 от 4.\nОбщото състояние и тенденции са подобни в още ключови области като здравеопазване, образование, обща и дигитална грамотност, инфраструктура, смъртност по пътищата, отношение и интеграция на имигранти, енергийна ефективност, подкрепа за Украйна и т.н.\nСравнението с другите загуби значение\nНезависимо от различните възможни методологически несъгласия, всъщност тези позиционирания не са просто поредни снимки на едномерни явления, а много по-цялостни, съставни оценки за общото състояние и функциониране на ключови сектори от нашата политика, икономика и общество. Ние обаче вече отказваме да се интересуваме от тях.\n\n\nДопреди няколко години ни бяха полезни, предлагаха смислен ориентир, посока, повод за мобилизация. Те бяха и координатна система на нашата конвергенция, на собствената ни модернизация и осъвременяване.\nПостепенно цялостният контекст на това усилие обаче бе разместен и подменен. Тези промени започнаха да бъдат представяни като отказ от „нашенското“, дори като предателство спрямо него, като дълбока асиметрия, при която ни доминират, налагат, развалят. Оттук до отказа от съизмерване стъпката беше малка. Сравнителният контекст и неговите параметри бяха избутани, методологиите бяха обявени за конспирация, обратни „активни мероприятия“ на Запада.\n\n\n\nПостепенно нашият свят се смалява и самозатваря.\n\n\n\nТази умора и отхвърляне на императива да се променяме се уплътнява и от специфична ретроизация, на която сме се отдали колективно през последните години. Един вид безконтролно валоризиране на реални и измислени български практики и истории. Миналото е вече икона, която изисква единствено нашето смирение.\nПостепенно нашият свят се смалява и самозатваря. Подобна нагласа все повече се стилизира, вменява се героичност на този отказ от съизмерване, от израстване спрямо някой друг. Това пък отваря вратата за тоталните фантазми, с които можем в крайна сметка да се самонараним като култура, общество и икономика.\nТри притеснителни тенденции\nОтминалата година ясно очерта и ускори поне три особено притеснителни тенденции, които задълбочават имплозията.\nПървата е възникване на политическа система без управление, поне в разпознаваемия му съвременен, западен вариант. Това е продукт на процеси като безотчетно и безпрограмно де факто президентско управление, неработещ парламент, замразяване на законодателния процес и всякаква дискусия за публични политики, както и конструиране на кабинети по нео-феодален модел на сегментирани административни мини-владения без интегрираща управленска рамка.\nВтората е нарастващата деинституционализация, която е все по-видима с просто око през ежедневния информационен поток и буквалния разпад на цели публични системи – МВР, прокуратура, здравеопазване и други. Те просто имплодират от липсата на устойчиво и компетентно управление, елементарна отчетност и контрол. Много от тях очевидно са на концесия на различни организирани интереси и не изпълняват дори свои базови обществени функции.\n\n\nТретата тенденция е свързана с политическите партии и тяхното превръщане в племенни формации. Те започват изцяло да съществуват като обърнати към своята база, а логиката на изграждане на някаква социална коалиция, която да разшири техния периметър, минава на заден план. Затова и те са непрестанно окопани, все по-несигурни във фрагментиращата партийна система и изнервените избиратели.\nПочти пълното прехвърляне на общуването и допирните точки с тях към социалните медии допълнително стимулира този процес. Ежедневните, често истерични вълни от дигитални реакции не просто непрестанно ги притискат, но ги вкарват в защитни, оправдателни пози и стимулират самозатварянето им. Избирателите стават фенове и партиите все повече са принудени да се движат според техния емоционален регистър и светоглед.\nЗалогът за 2023 година\n2023-та година обаче носи още по-голям залог. Втората инвазия на Русия в Украйна на практика стартира политическо и стопанско преосноваване на Запада. Доколкото България участва в него, нейното поведение е най-вече продукт на тягата на членството на страната в ЕС и НАТО, а не на нейната еднозначна ценностна и цивилизационна принадлежност към тях.\nТраекторията ѝ е на унизително пълзене, зигзаг, който има видима логика единствено ако четете случващото се през действията на различни проруски и престъпни интереси и контрадействията на тях, доколкото ги има. Това е политическият таван на нашата ориенталско-балканска клептокрация.\n\n\n\nСегашното западно преосноваване е обвързано с дълбоко, радикално разкачване от Русия.\n\n\n\nСтраната отдавна излезе от интеграционното десетилетие, започнало през 1997 година и погледнато цялостно сега е по-близо до Западните Балкани, отколкото до Централна Европа. Сегашното западно преосноваване е обвързано с дълбоко, радикално разкачване от Русия, в някои отношения много повече от предходни години.\nДали и доколко България ще участва в този процес? В това се състои големият залог и въпрос на тази година, време разделно, което е все по-осъзнато и от антиевропейските сили по земите ни. Тяхното историческо време буквално свършва, ако процесът бъде успешен, и затова мобилизацията и истерията им не са изненада. Те трескаво блокират промени, отлагат важни решения, „пренаплитат“ системи и мрежи, най-вече в енергетиката, сигурността и отбраната.\nУспоредно с това те все по-усърдно работят за откачване от реалността на максимален брой сънародници. Дигиталният свят по нашите земи и неговите активисти ще продължават да създават и укрепват измислени светове, фалшиви дилеми, истерични заместители на реалното ежедневие и залог. Целта им е очевидна - да се самонараним геополитически.\nНапредващата имплозия показва, че те имат шанс за успех, ние в много отношения вече предпочитаме да живеем във фантазми. Дори по въпроса за смъртта.\n*Становищата, изказани в рубриката „Мнение“, могат да не отразяват позицията на Свободна Европа."
	},
	{
		"title": "САЩ започват разширено обучение на украинските войски",
		"url": "https://www.svobodnaevropa.bg/a/32225114.html",
		"text": "САЩ съобщиха, че е започнала разширена програма за бойно обучение на украинските сили в Германия в понеделник.\nЦелта е батальон от около 500 войници да бъде подготвен да се върне на бойното поле, за да се сражава срещу Русия в рамките на следващите пет до осем седмици.\nОбучаваните войски са напуснали Украйна преди няколко дни по информация на председателя на Съвета на началник-щабовете на въоръжените сили на САЩ генерал Марк Мили. Досега Пентагонът отказваше да каже кога точно ще започне обучението.\n\"Тази подкрепа е наистина важна за Украйна, за да може да се защитава сама\", каза Мили пред Асошиейтед прес. \"И ние се надяваме, че ще успеем да я осъществим тук в кратки срокове\".\nМили планира да посети полигона Графенвьор по-късно през деня, за да се запознае отблизо с програмата. По негови думи В Германия се намира пълният набор от оръжия и оборудване, които украинските военни ще използват.\n\nОбучението в така наречения общовойскови бой има за цел да усъвършенства уменията на украинските сили, така че те да бъдат по-добре подготвени да започнат офанзива или да противодействат на евентуални руски атаки.\nТе ще се учат как по-добре да придвижват и координират в битка своите подразделения с размер на рота и батальон, като използват комбинирани артилерийски, бронирани и сухопътни сили.\nСъединените щати вече са обучили повече от 3100 украински войници как да използват и поддържат определени оръжейни системи, включително гаубици, бронирани превозни средства и високомобилна артилерийска ракетна система, или HIMARS. Други западни съюзници също провеждат обучение за предоставените от тях оръжия."
	},
	{
		"title": "\"Личен затворник\" на Путин. Защо Саакашвили обвини руските тайни служби в опит за отравяне",
		"url": "https://www.svobodnaevropa.bg/a/32220758.html",
		"text": "„Скъпи Бил, убиват ме в затвора точно както убиваха Магнитски, но много по-явно и публично“ – така започва писмото на един бивш президент, изпратено преди седмица от затворническата килия. В него той сравнява случващото му се с бавната смърт на адвоката Сергей Магнитски – измъчван в ареста в Русия и оставен да умре без да получи лекарска помощ.\nНяколко дни по-рано в друго свое писмо бившият президент прави още едно сравнение.\n„Те искаха да убият Навални на момента, а на мен дадоха смес, която ме убива в продължение на месеци“, пише той.\nСтава дума за бившия грузински президент Михаил Саакашвили, който попадна в затвора в Грузия преди повече от година. Приликата между неговата съдба и тази на Магнитски и на руския опозиционер Алексей Навални той вижда в едно: че президентът на Русия Владимир Путин е пожелал смъртта и на тримата.\nАрестуван, измъчван, отровен\nОт месеци Саакашвили, който беше президент на Грузия между 2004 и 2013 г., призовава за помощ. Той, адвокатите, поддръжниците му, както и екип от токсиколози, изследвали проби от кръвта му, казват, че е бил отровен.\nДълги години Саакашвили живя в изгнание в чужбина. Той беше арестуван от полицията в Грузия веднага след завръщането си в страната през октомври 2021 г. и съдебният процес срещу него беше въстановен. Обвинен е в злоупотреба с власт при разпръскване на митинг през 2007 г.\nТри години по-рано бившият президент беше осъден задочно и по други обвинения. Според самия Саакашвили процесите срещу него са политически мотивирани. Международната правозащитна организация Амнести Интернешънъл също определи случващото се като „очевидно политическо отмъщение“.\nДва месеца след като беше задържан, Саакашвили съобщи, че е бил измъчван в следствания арест. Още в началото на 2022 г. се появи и информация, че той е отслабнал значително и състоянието му е влошено. Впоследствие властите го преместиха в болница, но както адвокатите му, така и правозащитници казаха, че не получава нужните грижи там, и обвиниха правителството, че крие информацията за реалното му състояние. Те поискаха от съда да отмени присъдата на Саакашвили, за да може той да получи адекватна медицинска грижа в чужбина.\n„Mоже ли състоянието на храносмилателната му система да доведе до смърт? Моят отговор е да“, каза пред съда миналия вторник лекарят, прегледал Саакашвили. По-рано друга лекарската оценка установи, че бившият грузински президент страда от увреждане на мозъка, сензомоторна невропатия и анемия и животът му еднозначно е поставен под риск.\n„Врагове на ФСБ и ГРУ“\nСъщо така в началото на декември излезе и друга експертна оценка – на екип от независими токсиколози, изследвали проби от организма на бившия грузински президент. Според заключенията той е бил отровен с няколко вида тежки метали – арсен и живак. Това според Саакашвили е станало през март 2022 г., докато е бил още в следствения арест.\nПо думите му тогава е имал период с висока температура, коремни спазми, повръщане, главоболие, а тестовете му за COVID-19 са били негативни. Здравето му така и не се е възстановило оттогава.\n„Умирам, остава ми малко време“, написа Саакашвили на 11 декември в призива си за помощ към президента на Франция Еманюел Макрон. Последният беше един от десетките световни лидери, към които Саакшвили и екипът му се обърнаха за реакция.\nВ тези свои писма Саакашвили съобщи и кого смята за отговорен за отравянето си - президента на Русия Владимир Путин.\n„Путин ме смята за един от основните си врагове. Сега съм в затвора като един от неговите лични затворници“, каза бившият грузински президент в обръщението си към Макрон.\nВ началото на януари Саакашвили се обърна и към директора на разследващия сайт Белингкат Христо Грозев с молба да провери връзките между руските специални служби и смятаното за проруско правителство в Грузия. През 2020 г. именно екипът на Белингкат разкри, че опозионерът Алексей Навални е бил отровен с новичок от служители на Федералната служба за сигурност (ФСБ).\n\n\n„Добре известен факт е, че генерал [Сергей] Беседа (който ръководи 5-та Служба на ФСБ - бел.ред.) и други служители на ФСБ са посещавали Грузия редовно“, написа Саакашвили.\nГрозев прие молбата, като в интервю за телевизия Дожд публично предложи на грузинските власти да им съдейства. По думите му екипът на Белингкат се е запознал с анализа на токсиколозите и се е консултирал с руски експерти по химическите оръжия. Заключението им е, че най-вероятно Саакшвили е бил отровен с тежки метали, както твърди.\nОсвен всичко друго според Грозев руските власти имат и мотив да го отровят. Саакашвили „е включен в кръга на враговете на ФСБ и ГРУ, които биха могли да вземат подобно решение“, каза той. Въпросът, който остава, е: как бившият президент се превърна във враг за руските служби и президента Путин?\nКак Саакашвили се превърна във враг на Путин\nОтговорът се крие преди всичко в политическата биография на Михаил Саакашвили.\n„През деветте години на моето управление Грузия се превърна от територия, доминирана от мафията, в демокрация с динамична икономика“, написа за себе си Саакшвили в коментар за Уолстрийт джърнъл. Колкото и нескромно да звучи самооценката му, тя не е преувеличена според икономиста Красен Станчев, който живее и преподава в университета в Тбилиси именно по време на управлението на Саакашвили.\nЗвездата на днес 55-годишния политик изгрява през 2003 г. като един от лидерите на мирната Революция на розите. Гражданските протести свалят от власт лицата от стария режим, партията на Саакашвили печели парламентарните избори, а той - президентските. В последвалите 9 години си спечелва името на реформатор – премахва корупцията в държавните органи, въвежда прозрачност на обществените поръчки, опростява данъците, държавната администрация на страната достига ефективността на тези в Западна Европа.\nОсобено впечатляващо е това, което Саакашвили постига с полицията и митниците. Докато през 2003 г. постъпването на работа там става чрез рушвет от съответно 2000 и 5000 щатски долара, през 2008 г. рушвети няма, пише Красен Станчев. Целият състав е преназначен, а доверието в полицията скача от 0 до 98% през 2011 г.\n\n\nПрез цялото това време Саакшвили успешно отдалечава страната от руското влияние и я доближава до Запада. Както отбелязва бившият посланик на САЩ в Русия Майкъл Макфол в Уошингтън поуст​, в името на голямата си цел – да сложи край на ендемичната корупция, Саакашвили прави и компромиси с демократичните норми, но никога не поставя „принципната демократична ориентация на Грузия под въпрос“.\nИменно Саакашвили заявява намерението на Тбилиси за членство в НАТО през април 2008 г. Само четири месеца след това руската армия нахлува в Грузия. Режимът на Владимир Путин обвинява Грузия в „геноцид“ над населението в Южна Осетия и Абхазия – територии на страната, които Русия по-рано е признала за независими държави.\nУрок за всички в региона\n„През 2008 Путин направи в Грузия същото, което в момента прави в Украйна“, каза адвокатът на Саакашвили Масимо Д‘Анджело за явния паралел със случващото се в Украйна.\n„И точно както прави президeнтът [Володимир] Зеленски днес в Украйна, така и президентът Саакашвили тогава отвърна с борба. И заради това Кремъл и по-специално Путин се превърнаха в негов враг номер едно. Защото всичко, което Саакашвили направи, за да направи страната по-западна, беше обратното на това, което Путин и Кремъл искаха“, добави той.\nТова е и начинът, по който самият Саакшвили вижда ролята си – в коментара си за Уолстройт джърнъл той пише, че в момента е „наказван заради ангажираността си към демокрацията и западните ценности“. По думите му нахлуването на Путин в Грузия през 2008 г. е целяло именно да бъде пример и предупреждения за останалите в региона. А това, което му се случва в момента, е поредното зловещо послание.\n„Ако враговете на Грузия успеят и аз умра в ареста, другите лидери от региона трябва да се притеснят за съдбата си“, написа той.\nПотенциалната смърт на Саакашвили има за цел да даде урок на всички в постсъветското пространство, които смеят да си помислят за бягство от руското влияние, съгласен е и Бил Браудър – човекът, на когото Саакшвили изтъква приликите си с адвоката Сергей Магнитски. Когато руските власти арестуват Магнитски, негов клиент е именно Браудър. Той е човекът, който впоследствие подема искането за санкциониране на лица, уличени в погазване на човешките права и корупция, познато днес като законите Магнитски.\n„Михаил Саакашвили се противопостави на Путин през 2008 г., когато той нахлу в Грузия“, каза в интервю за грузинската TV Pirveli Браудър.\n„Сега Путин извършва лично отмъщение“, добави той. „Но то също така е и послание към [президента на Украйна] Володимир Зеленски: Това ще ти се случи и на теб. Затова не трябва да го допускаме.“"
	},
	{
		"title": "Три минути: БСП получава третия мандат. Путин сменя генерали. Университети се деколонизират от Русия",
		"url": "https://www.svobodnaevropa.bg/a/32224996.html",
		"text": "Най-важното тази сутрин:\n\nРадев пак избра БСП за третия мандат\nПрокуратурата обвини четирима от Nexo\nРуски ракетен удар уби десетки цивилни\n\nПрезидентът Румен Радев връчва третия мандат за съставяне на правителство на БСП. Това е четвъртият път, в който той избира левицата за последния опит за редовен кабинет.\nДве партии досега изразиха готовност да преговарят с БСП, ако получат покана. Едната е “Български възход” на Стефан Янев. Другата е “Продължаваме промяната”, която обаче посочи като разделителни линии промените в Изборния кодекс и подкрепата за Украйна.\n“Демократична България” каза, че на този етап за преговори с БСП “не може да става дума”. ГЕРБ няма да подкрепи БСП и смята решението на Радев да даде третия мандат на левицата като “като желание да не се състави правителство”.\nБСП ще свика Национален съвет, на който ще реши с кои партии ще преговаря.\nНякои вече гледат към местните избори през есента. Гражданската организация “Спаси София” стана партия и си постави за цел да прекрати 17-годишното управление на ГЕРБ в София. Лидерът на формацията Борис Бонев каза, че ще се кандидатира за кмет.\nОбвиненията срещу Nexo\nПрокуратурата обвини четирима души за пране на пари от българската криптобанка “Нексо” (Nexo). Компанията отрече обвиненията и каза, че ще съди държавата.\nТази история има и политически измерения. Прокуратурата замеси бившия финансов министър Асен Василев, без да спомене името му и без да отправи конкретни обвинения. Партията му отрече той да има нещо общо. ГЕРБ използва акцията като повод за атака срещу опоненти. “Демократична България” видя опит да бъде “спасен редник Гешев”.\nВ същото време Европол и българската прокуратура съобщиха, че е разкрита мрежа за измами с криптовалута, която е действала в Германия, България, Кипър и Сърбия. Акциите са по инициатива на Берлин.\nКакво мислите за тези новини? Коментирайте на страницата ни във Facebook или пишете на svobodnaevropa@rferl.org.\nЗабраната за износ на горива\nПарламентът прие забрана за износ на руски нефт, както и на горивата, получени от преработката му в България. Решението цели България да изпълни условията на изключението, което получи от европейската забрана за внос на руски петрол.\nДържавата ще може да поема контрола върху нефтената рафинерия на руската компания “Лукойл” в Бургас. Друга законова промяна предвижда забрана да се дават на концесия обекти като пристанището “Росенец”, което сега се контролира от “Лукойл”.\n“Продължаваме промяната” съобщи, че е подала сигнал в ДАНС заради дълговете на ТЕЦ “Варна” на Ахмед Доган към “Булгаргаз”. Според партията държавният газов доставчик бездейства и не прави всичко необходимо да си върне парите.\nРуските удари срещу цивилни\nРуски ракетен удар разруши 9-етажен жилищен блок в украинския град Днипро. Съобщава се за поне 30 убити, сред които и 15-годишно момиче. Над 40 души още са в неизвестност. Атаката беше част от серия руски удари, които засегнаха също Киев и Харков.\nСраженията за източния украински град Соледар продължават. Русия съобщи, че е овладяла града, но Киев отхвърли това твърдение. Соледар е основна цел на руските сили.\nРусия се готви за продължителна война и е насочила ресурсите си в тази посока, смята украинското разузнаване.\nВ разгара на войната Русия смени командира на армията си в Украйна. Сергей Суровикин беше заменен направо с шефа на руския Генерален щаб Валерий Герасимов. Какво означава това? Според руски политолози целта е Путин да укрепи властта си.\nБивш командир в частната военна компания “Вагнер” е напуснал Русия и е поискал убежище в Норвегия, съобщи Радио Свобода. Той възнамерява да свидетелства срещу основателя на “Вагнер” Евгений Пригожин.\nПо света\nСпециален прокурор ще разследва как Джо Байдън е боравил с класифицирани документи. Повод е откриването в склад в дома му на такива документи от времето, когато той беше вицепрезидент.\nБившият президент на Бразилия Жаир Болсонаро е разследван за подстрекаване на бунтове. Новината идва, след като негови привърженици щурмуваха парламента.\nИран екзекутира бивш заместник-министър, осъден за шпионаж в полза на Великобритания. В отговор Лондон отзова посланика си в Техеран и санкционира иранския главен прокурор.\nГенералът от запаса Петр Павел спечели първия тур на президентските избори в Чехия. Той отива на балотаж с милиардера и бивш премиер Андрей Бабиш.\nТри препоръки\nОткакто историята и културата на Източна Европа се изучават в западните университети, основният разказ, който се преподава, е руският. След началото на войната обаче учените говорят за академична “деколонизация” от руското влияние. Не пропускайте тази история.\nВъв времената преди тревогите за холестерола, кухнята е била твърде далеч от всякакви представи за здравословно хранене. Маслото, лойта и тлъстото са били храни с особено висок статус. Историкът Стефан Дечев разказва с какви мазнини са готвели българите.\nЗа него мечтите са нещо, с което човек просто се заема и осъществява. От малък иска да бъде на сцената и напуска училище, за да играе в театъра. А когато става звезда, се заема и с другата си страст – автомобилните състезания. Патрик Демпси е човек на деня.\nАбонирайте се, за да получавате всяка сутрин в пощата си \"3 минути\" - преглед на най-важните новини.\nИскрено ваша,\nЕлица Симеонова"
	},
	{
		"title": "Президентът пак връчва на БСП третия мандат за редовен кабинет",
		"url": "https://www.svobodnaevropa.bg/a/32224164.html",
		"text": "Президентът Румен Радев избра да връчи третия, последен мандат за съставяне на редовен кабинет, отново на БСП. Той ще направи това за четвърти път в поредицата предсрочни избори за 2 г.\nАко левицата не успее да състави правителство, ще има нов вот през март или най-късно в началото на април. От левицата казаха, че няма да върнат празна папка и ще направят опит да съберат подкрепа за кабинет.\nМандатът за посочване на кандидат за министър-председател ще бъде връчен на парламентарната група на \"БСП за България\" на 16 януари, понеделник, в 10.00 часа на „Дондуков“ 2, съобщиха от прессекретариата на държавния глава. На тази дата лидерът на БСП Корнелия Нинова има рожден ден.\nРадев връчи първия мандат на ГЕРБ-СДС, които спечелиха изборите на 2 октомври за пръв път от април 2021 г. Те получиха 25% от вота на избирателите, изпреварвайки \"Продължаваме промяната\" (ПП) с 5 процента, след като тяхното правителство се разпадна след само 7 месеца управление.\nОчаквано, ГЕРБ не събра достатъчна подкрепа за кабинет и върнаха неизпълнен първия мандат. Същото се случи и с ПП, на които Радев даде втория мандат като втора политическа сила.\nЗа третия по процедура президентът имаше право да избере партия. Възможностите бяха БСП, ДПС, \"Възраждане\" ДБ и \"Български възход\".\nВ петък вицепрезидентът Илияна Йотова каза, че мандатът трябва да отиде при партия, която е с \"най-голяма възможност да състави кабинет\", но и да продължи политиката на служeбния кабинет. Лидерът на ГЕРБ Бойко Борисов коментара, че това значи, че президентът ще избере или пак БСП, или \"Български възход\", тъй като лидерът ѝ Стефан Янев вече беше негов служебен премиер.\nБорислав Гуцанов от БСП обаче каза, че партията му има много разминавания с политиките на служебното правителство и \"не можем да защитим техните виждания\". Става дума за решението за купуване на нови самолети F-16 и това, че държавният глава не наложи вето за изпращането на военна помощ за Украйна.\nОт ГЕРБ казаха, че биха подкрепили кабинет на ДБ, стига в него да няма министри от ПП. Според съпредседателя на ДБ Христо Иванов обаче акцията на прокуратурата срещу криптобанката Nexo e опит да бъде намален шансът формацията му да получи мандата. Тя беше атакувана с информация, че служители на компанията са ѝ правили дарения.\nПроцедурата\nВ Конституцията няма изрично записан срок, в който избраната партия да излъчи кандидат за премиер. В тълкувателно решение от 1993 година на Конституционния съд обаче е записано, че решението не може да се бави прекалено дълго. Според конституционалисти разумно е срокът да е подобен на останалите в процедурата - около 7 дни.\nСпоред същото тълкувателно решение партията има и още една седмица, за да предложи структура и състав на Министерския съвет. Тоест това трябва да стане до 31 януари.\nАко и БСП не успее или депутатите не одобрят кабинета, президентът трябва да назначи ново служебно правителство, да разпусне парламента и да определи дата за нови избори до два месеца.\nОще в края ноември президентът каза, че умишлено бави връчването на мандатите за съставяне на правителство, за да може евентуалните предсрочни избори да са през март, а не през януари и февруари. Вероятно те ще бъдат на 26 март, най-късно на 2 април.\nСлед последните редовни парламентарни избори през април 2021 г., когато ГЕРБ спечели с малко и загуби властта, последваха три предсрочни вота - през юли и ноември 2021 г., както и през октомври 2022 г.\n\n\nЗащо БСП и какви са шансовете\nСоциалистическата партия беше тази, която номинира и подкрепи Радев за президент два пъти, въпреки че след това отношенията му с Корнелия Нинова се обтегнаха. Политологът Христо Панчугов по-рано вече коментира пред Свободна Европа, че и сега БСП е логичният политически избор, както вече се случи три пъти.\n\"Не защото президентът харесва Корнелия Нинова, а защото посланията му са послания към избирателите на БСП. Ще затвърди усещането, че Радев ги представлява, на фона на разпадащата се партия, и това отваря възможност за бъдещ ляв проект\", каза той.\nШансовете левицата да успее да състави кабинет обаче са почти нулеви, тъй като ГЕРБ и ДБ имат решения да не подкрепят мандат на БСП. Не се очаква за него да гласуват и от ДПС, както и \"Възраждане\", които казаха, че не биха подкрепили правителство на друга партия.\nОт ПП също биха дали подкрепа само при промяна на позицията на социалистите за Изборния кодекс, който върна хартиената бюлетина. Това стана с гласовете на левицата, която гласува и срещу ветото на президента. Проблем е и отношението към военната помощ за Украйна, а те са твърди, че няма да го променят.\n\"Български възход\" на Стефан Янев е готов на разговори, но държи на коалиционно споразумение.\nПървият коментар от страна на БСП дойде от Георги Свиленски, който каза, че ще подходят отговорно. След него зам.-председателят на НС Кристиан Вигенин уточни, че няма да върнат веднага празна папка при връчването на мандата и ще направят опит да съставят кабинет.\nДвамата уточниха, че в края на следващата седмица ще имат готовност да поканят партиите на разговори. Националният съвет на левицата обаче ще реши дали да се срещнат с всички парламентарно представени формации, по-специално с ГЕРБ.\n„Следващото правителство няма да е на БСП и няма как да бъде. То ще бъде правителство, сформирано на база приоритети”, каза Свиленски пред Нова тв.\nПо думите му трябва да предложен вариант, който да подкрепят нужният минимум от 121 депутати, защото „сметчиците не водят до никъде”. Според него е явно, че БСП няма как да продължи политиките на служебния кабинет, а и не трябва.\n\"Това впечатление, че ДБ е могла да формира нещо около себе си, може да е част от фоновия шум в българската политика. Когато се връчва мандатът, то това е на база внимателен анализ“, добави Вигенин пред bTV по повод неоправдалите се очаквания мандатът да отиде при тях."
	},
	{
		"title": "Над 20 души са убити в блок в Днипро след руска атака, десетки са ранени и изчезнали",
		"url": "https://www.svobodnaevropa.bg/a/32224018.html",
		"text": "Броят са убитите при руския ракетен удар, при който беше разрушен жилищен блок в източния украински град Днипро, нарасна на 25 души по последни данни, съобщи лично президентът Володимир Зеленски. Сред загиналите е и 15-годишно момиче.\nРанените са най-малко 73, сред които 13 деца, най-малкото на 3 години. Цяла нощ спасителни екипи се опитваха да извадят оцелели от развалините. Спасени са 39 души, 6 от които деца. 43 обаче се водят за изчезнали и най-вероятно повечето от тях също са загинали. Операцията продължава.\n\nВ събота руските сили нанесоха удар, при който се срути цял девететажен вход на жилищната сграда, в която живеят 1100 души.\n\n.\nКметът на Днипро Борис Филатов съобщи, че цялата зона, в която където ракетата е ударила жилищната сграда, е без ток и вода. Възникнал е пожар с площ около 70 кв. м. Запалили са се и около 15 коли, паркирани в близост.\n\n \nХората от оцелелите етажи на къщата се евакуирани с помощта на кранове, каза Кирило Тимошенко, заместник-началник на кабинета на президента на Украйна.\n\nПредседателят на Днепропетровската областна военна администрация Валентин Резниченко уточни, че са унищожи 72 апартамента, с тежки щети са още 230, а почти 3500 тона отломки вече са отстранени.\n\nВластите в Днипро обявиха тридневен траур и определиха случилото се като \"най-тежката терористична атака\" срещу града. Според тях сградата е поразена от ракета с голям обсег Х-22.\nВолодимир Зеленски направи специално изявление.\n\"Възможно ли е да спрем руския терор? Да, това е възможно. Можем ли да го направим по друг начин, освен на бойното поле в Украйна? За жалост, не. Моите съболезнования на близки и приятели\", каза той.\nПрезидентът призова западните партньори да изпратят още необходими оръжия на Украйна.\n\"Какво е нужно, за да бъдат спрени руските атаки по граждански цели? Нужни са онези оръжия, които са в складовете на нашите партньори и които нашите войници чакат от толкова време\", каза още президентът на Украйна.\nПо думите му целият свят знае как и кога да спре \"онези, които сеят смърт\". Той благодари на всеки, който помага с това и публикува видео.\n\nРусия извърши общо 3 въздушни нападения, 57 ракетни атаки и 69 удара от тежкотоварни ракетни залпови системи срещу Украйна на 14 януари, съобщи военното командване.\nСпоред говорителя на украинските ВВС Юрий Ихнат Русия е нападнала Киев с балистични ракети, летящи от север.\n\n\"Балистиката не е лесна за откриване и сваляне\", каза той пред местните медии.\nПредупреждението за ракетната заплаха е закъсняло заради липсата на радарни данни и информация от други източници.\nВластите уточниха, че вълната от руски ракетни удари по Киев и други големи градове в събота, сред които Днипро, Харков, Лвов, Одеса, са повредили ключови инфраструктурни обекти. Това бяха при първите големи атаки на Русия от началото на годината.\n\"От над 30 ракети, изстреляни към Украйна през деня, над 20 са свалени. Това са стотици спасени животи. Благодаря на нашите ВВС, на нашите летци и на всички, които помагат. За съжаление, са засегнати и съоръжения на енергийна инфраструктура\", каза още Зеленски.\n\n\nПо-късно руското министерство на отбраната потвърди, че въоръжените сили на страната са нанесли поредица удари по военна и гражданска инфраструктура в Украйна.\n\"Всички набелязани мишени бяха поразени. Целите на (атаката) бяха постигнати\", пише в изявлението, в което обаче не се споменава нищо за ракетния удар по жилищен блок в Днипро.\nСпоред Москва руските въоръжени сили продължават да настъпват към Бахмут, като са напреднали към северните покрайнини на града. Преди дни Русия съобщи, че е превзела близкия град Соледар, което би било нейният първи голям военен успех в Украйна от месеци. Киев обаче твърди, че съпротивата продължава.\nМеждувременно руският президент Владимир Путин изрази оптимизъм за хода на т. нар. специална военна операция, предаде Ройтерс.\n\"Динамиката е положителна. Всичко се развива в рамките на плана на министерството на отбраната и генералния щаб\", каза той в интервю за държавната телевизия \"Русия-1\".\nПо повод предполагаемото превземане на Соледар той каза, че се надява \"нашите бойци да ни зарадват още не един път със своите резултати\"."
	},
	{
		"title": "Генерал от запаса е с минимална преднина пред милиардера Бабиш на президентските избори в Чехия",
		"url": "https://www.svobodnaevropa.bg/a/32223504.html",
		"text": "Генералът от запаса Петр Павел печели с минимална преднина пред милиардера и бивш премиер Андрей Бабиш първия тур на президентските избори в Чехия, съобщи Ройтерс.\nРезултатите при обработени 99,9% показват, че Павел води с 35,9 на сто от гласовете, а Бабиш получава 35%, предаде Евронюз.\nТака пенсионираният генерал, заемал висш пост в НАТО, който беше подкрепен от дясноцентристкия кабинет, си осигурява основа за втория тур след две седмици.\n„Това е толкова близък резултат, че вече виждам упоритата работа пред нас преди втория тур. Всеки глас ще се брои“, каза Павел.\nБабиш, чиято популистка партия ANO е най-голямата в парламента, определи гласуването като демонстрация на недоволство от реакцията на правителството срещу високата инфлация и цените на енергията. Той добави, че е доволен от резултата, който е повече от 27,1%, които неговото центристко движение получи на парламентарните избори през 2021 г.\nНа трето място от общо 8 кандидати се класира професорът по икономика Дануше Нерудова с 13,9%. Тя поздрави Павел, като каза, че ще се срещне с него, за да предложи подкрепа.\n„Тук все още има голямо зло и то се нарича Андрей Бабиш“, добави тя.\nЧетвъртият - консервативният бивш дипломат Павел Фишер, който получава 6,8%, също каза, че ще подкрепи Петр Павел.\nДосегашният държавен глава Милош Земан няма право на трети мандат, но 78-годишният политик има здравословни проблеми, които пречат да изпълнява задълженията си, затова се оттегли. Мандатът му официално изтича през март.\n61-годишният Павел е бивш началник на генералния щаб и председател на военния комитет на НАТО. Той е силно прозападно настроен и подкрепя по-нататъшната военна помощ за Украйна, както и приемането на еврото, за разлика от Земан, който насърчаваше по-тесни връзки с Китай, а до инвазията в Украйна - и с Русия.\n68-годишният Бабиш по-рано се изказа против повече чешка военна помощ за Украйна, а в събота заяви, че ще се опита да организира мирна среща на върха. Настоящото дясноцентристко правителство, което определя тези политики, обаче е сред най-твърдите поддръжници на Киев.\nГласуването на президентските избори в чешкото посолство в столицата на Украйна трябваше да бъде прекъснато за един час заради руска ракетна атака.\nБабиш, който е изградил химическа, селскостопанска и медийна империя, регистрирана в доверителни фондове, споделя топлите отношения на Земан с унгарския президент Виктор Орбан, който е в противоречие с партньорите от ЕС по отношение на върховенството на закона.\nДо последно резултатите показваха преднина за Бабиш. Малко преди изборите той беше оправдан - Градският съд в Прага постанови, че е невинен по делото срещу него за незаконно привличане на средства от бюджета на ЕС за компания, контролирана от него. През март миналата година имунитетът му беше отнет и му бяха повдигнати обвинения за измами с европейски субсидии на стойност 2 млн. евро.\nТой неведнъж е казвал, че процесът е опит да му попречат да заеме президентския пост.\nВ края на 2021 г. името на Бабиш пък се появи в досиетата \"Пандора\", които съдържат разкрития за офшорни сметки на държавни лидери, политици и други публични фигури. Въпреки това, той беше преизбран за партиен лидер и се кандидатира за президент.\n\n\nМалко преди вота той беше приет от френския президент Еманюел Макрон. Пресслужбата на в Елисейския дворец обаче увери, че четиридесетминутният разговор между двамата по никакъв начин не е намеса в изборите в суверенна държава.\nБабиш, който е бивш финансов министър, беше назначен за премиер на Чехия на през декември 2017 г. На 16 януари 2018 г. обаче правителство му получи отрицателен вот на доверие в долната камара на Чешкия парламент, но продължи да управлява до 2021 г.\nПрезидентският пост в страната няма изпълнителна власт, но има значителни правомощия при назначаването на министър-председатели, шефове на централни банки и номиниране на съдии за конституционния съд. Освен това президентите имат макар и ограничени правомощия в областта на външните работи и са главнокомандващи на армията."
	},
	{
		"title": "Русия се готви за дълга война. Великобритания ще изпрати на Украйна танкове Challenger 2",
		"url": "https://www.svobodnaevropa.bg/a/32223374.html",
		"text": "Русия се готви за продължителна война и е насочила всички свои ресурси в тази посока, съобщи Главното управление на разузнаването (ГУР) към Министерството на отбраната на Украйна.\nСпоред военното разузнаване мерките на президента Владимир Путин за реорганизация на икономиката и военнопромишления комплекс на Русия свидетелстват за подготовка към военно положение.\n\"Те имат за цел укрепване на потенциала на въоръжените сили на Руската федерация и създаване на условия за провеждане на операции, които бяха планирани в самото начало на войната, но не бяха изпълнени успешно от окупационните войски\", допълниха от украинското военно разузнаване.\nСпоред него усилията на страната окупатор да ангажира всички военни ресурси за продължаване на войната и назначаването на началника на Генералния щаб ген. Валерий Герасимов за нов командващ на войските в Украйна, свидетелстват за две неща - не само за военните провали на Русия, но и за подготовката за продължаване на мащабна дълга война.\n\nРусия е преместила поне десет плавателни съда от Черноморския си флот от военноморската база в Новоросийск заради опасения от възможно украинско нападение, съобщи в същото време британското министерство на отбраната в ежедневната си разузнавателна сводка за войната.\nНоворосийск е пристанищен град в руския Краснодарски край.\nПредвид броя и вида на съдовете, разположени в открито море по едно и също време, подобна активност вероятно е свързвана с конкретна заплаха, която Русия смята, че е установила, написаха от ведомството в Туитър.\nСпоред анализа е \"малко вероятно\" това действие да е подготовка за руски удари с крилати ракети и че е \"много малко вероятно\" да са приготовления за морскодесантни нападателни операции.\n\nМеждувременно британският премиер Руши Сунак потвърди в разговор с украинския президент Володимир Зеленски, че Обединеното кралство ще предостави танкове Challenger 2 на Украйна. Става дума за около 10 броя.\nСунак каза, че те ще помогнат на украинските сили да „отблъснат руските войски“. Досега правителството в Лондон многократно съобщаваше, че все още не е взето окончателно решение. Сега Великобритания ще стане първата западна държава, която изпраща тежки танкове. Миналата седмица Франция за първи път обеща да предостави леки танкове, а Германия и САЩ ще дадат общо 90 бойни машини за пехотата.\n\"Министър-председателят очерта амбицията на Великобритания да увеличим нашата подкрепа, включително чрез предоставянето на танкове Challenger 2 и още артилерийски системи. С президента Зеленски приветстваха и предложението на Полша да осигури рота танкове\"Леопард\", коментира говорител на Сунак.\nЗеленски благодари на Великобритания за това решение, което „не само ще ни укрепи на бойното поле, но и ще изпрати правилен сигнал към други партньори“.\n\nВ отговор на новината за предоставянето на танкове говорителката на руското външно министерство Мария Захарова каза пред BBC News: \"Както сме казвали и преди, доставките на оръжия са легитимни цели за руските удари\".\nОткакто западните държави започнаха да предоставят военна помощ на Киев, Москва многократно предупреждаваше, че превозните средства на САЩ и НАТО, превозващи оръжия на украинска територия, ще се считат за мишени. Руското министерство на отбраната също неведнъж е заявявало, че „местата за съхранение на оръжия на НАТО“ са били унищожени от неговите сили, но няма потвърждение за това.\nChallenger 2 е основният боен танк на британската армия. Той влиза в експлоатация през 1998 г. и в момента е в процес на модернизация, който ще го запази в експлоатация до 2035 г.\nChallenger тежи 64 тона, 2 има четиричленен екипаж и носи 120 мм главно оръдие и две 7,62 мм картечници Максималната му скорост е около 59 км/ч (36 мили в час).\nНай-успешната му употреба беше във войната в Ирак."
	},
	{
		"title": "Прокурорската акция срещу Nexo предизвика политически спекулации и заплахи със съд",
		"url": "https://www.svobodnaevropa.bg/a/32222098.html",
		"text": "Над 20 свидетели са разпитани досега по разследването срещу криптоплатформата Nexo, разпити се провеждат и в момента. Повдигнати са обвинения на четирима души. Това каза на пресконференция в петък зам.-главният прокурор и директор на Националната следствена служба (НСлС) Борислав Сарафов.\nНякои от свидетелите са притеснени за сигурността си, затова ще бъдат включени в програмата за защита на свидетели, добави той.\nКомпанията Nexo отхвърли всички обвинения, определи атаката като \"политически мотивирана\" и се закани да съди България за \"стотици милиони\".\nПрокуратурата замеси в случая и бившия финансов министър Асен Василев от \"Продължаваме промяната\", а ГЕРБ атакува депутата Настимир Ананиев от същата партия с обвинения за връзки с криптобанката.\nИсторията започна в четвъртък, когато прокуратурата съобщи, че влиза в офиси на фирмата в София. Българската криптобанка Nexo е заподозряна в пране на пари, банкова дейност без лиценз, данъчни и компютърни престъпления, съобщи говорителят на главния прокурор Иван Гешев - Сийка Милева.\nВ петък прокуратурата съобщи, че още в сряда е провела обиски и претърсвания по съвместна с Европол акция - разкриване на мрежа за измами с криптовалута, действала от Германия, България, Кипър и Сърбия.\nТова означава, че прокуратурата проведе акцията в Nexo ден след европейската акция и съобщи за нея ден преди съобщението за европейската акция. Между двата случая няма нищо общо, каза говорителката на Софийската градска прокуратура за Свободна Европа.\nНа пресконференцията в петък освен Сарафов, участваха и Гешев, Милева, както и Светослав Василев, началник на отдел \"Киберпрестъпления\" в НСлС, директорът на \"Финансова сигурност\" в Държавната агенция \"Национална сигурност\" (ДАНС), Недялко Петков и Ивайло Новаков от същата дирекция на ДАНС.\nЧетири обвинения, иззети активи и картини\nНа четирима души са повдигнати обвинения за пране на пари, банкова дейност без лиценз, данъчни и компютърни престъпления. Назначени са им данъчни ревизии, както и на свързаните с тях хора. На двама от тях е наложена парична гаранция от 1 млн. лева, други двама се издирват, включително ръководителят на групата, каза Сарафов.\n\"Според \"Гранична полиция\" те не са напускали страната, но има доказателства, че не са в България\", каза той.\nРазследването е започнало през септември 2022 г., то се води \"от голям екип следователи, прокурори и служители на ДАНС\", каза Сарафов.\n\n\nУстановено е, че до момента платформата Nexo е използвана от над 660 хиляди адреса на криптоактиви, извършени са над 4 млн. транзакции, осъществени в криптовалута. Общата стойност на извършените трансакции е над 94 млрд. долара – към и от Nexo, каза Светослав Василев..\nПо думите му има доказателства за трансакции към човек, уличен в терористична дейност, установен от израелските тайни служби. \"Това е лицето Мухмад Мохамед Махмуд Айеш, сочен от израелските тайни служби за съпричастен към палестинска терористична групировка\", каза Светослав Василев.\nУстановени са още трансакции на Nexo към различни адреси в криптоборси, свързани с различни киберпрестъпления. Има доказателства, които сочат към опити за манипулиране на пазари на криптовалути, казаха обвинителите.\nСъбрани са данни за 23 трансакции към адреси на групата от компании Nexo от санкционирана от ЕС криптоборса в Русия. Работата по случая продължава с изпращане на молби за правна помощ от чужди държави и други действия. По разследването е работено съвместно с британската агенция за борба с престъпността, както и в сътрудничество със САЩ и други страни.\n\"Има данни, че обвиняемите притежават големи финансови възможности. Знаем, че те разполагат с изключително скъпи имоти в Дубай, Бахамите и Карибските острови, притежават яхти, на един от претърсените адреси са открити 35 картини, сред тях на Пикасо, Дали и Матис, които ще бъдат дарени на Националната художествена галерия\", каза Сийка Милева\nПо делото ще бъде назначен международен финансово-технологичен одит на дейността на Nexo, добави тя.\nПрокуратурата атакува Асен Василев\nСийка Милева каза, че според свидетелски показания преди около половин година е имало среща в Министерството на финансите, организирана от бивш министър на финансите, на която са присъствали дружества, занимаващи се с криптовалута.\nЦелта е била да се обсъдят евентуални възможности за внедряването на криптовалутата в системата БОРИКА (дружество, предоставящо услуги за картови разплащания). Милева не спомена името на министъра, но по това време поста заемаше един от съпредседателите на \"Продължаваме промяната\" Асен Василев.\nПо-късно пресцентърът на “Продължаваме промяната” изпрати съобщение до медиите, с което отрече да е провеждана такава среща.\n“Внушенията на прокуратурата, че в Министерство на финансите е проведена някаква тайна среща, на която дружества, занимаващи се с криптовалута, са обсъждали с министър Василев как през системата “Борика“ да извършват разплащания в криптовалута, не отговарят на фактите”, се казва в съобщението.\nNexo ще съди България \"за стотици милиони долара\"\nКомпанията Nexo отвърля всички обвинения на прокуратурата и ще я съди, пише в разпространена след пресконференцията до медиите позиция.\n\n\n\nУчастниците в разследването не познават сферата, в която оперира компанията ни.\nПозиция на Nexo\n\n\n\n\"Видно от изявлението на прокуратурата, участниците в разследването не познават сферата, в която оперира компанията ни, и присъщите й специфики\", се казва в позицията.\nСпоред Nexo действията на прокуратурата \"са политически мотивирани\". Това, според компанията, се вижда от медийни публикации, както и \"опитите да се свържат политическите формации “Продължаваме Промяната” и “Демократична България” с Nexo\".\nПо-рано представители на ГЕРБ започнаха да публикуват в социалните мрежи справки от публичните регистри за даренията към политически партии, според които служители на Nexo са помагали с пари за кампаниите на \"Демократична България\" и \"Продължаваме промяната\".\nЧленове на екипа на Nexo са дарявали пари на политически партии по прозрачен начин и в съответствие със закона за политическите партии, се казва в позицията на фирмата.\nОт компанията изказват предположение, че фактът, че дарява пари за нападнатата от Русия Украйна, \"не се харесва на редица про-руски кръгове в българския политически живот\".\nNexo ще предяви искове за всички претърпени имуществени и неимуществени вреди.\n\"По първоначални калкулации исковете ще са за стотици милиони долари, които, напомняме, че ще излязат от джоба на българския данъкоплатец, което означава от всички нас\", пише в позицията.\nТя е втората за деня. В първата се казваше също, че фирмата ще съди България за действията на правоохранителните органи срещу нея. Компанията определя действията срещу нея като “локален български произвол с цел убиване и разграбване на проспериращ бизнес”.\nНастимир Ананиев ще съди Тома Биков и Слави Трифонов\nВ петък депутатът от ГЕРБ Тома Биков каза, че “има свързаности” на бивш и на настоящ депутат от „Продължаваме Промяната“ (ПП) с Nexo. По думите му бившият депутат Александър Ракшиев е представител на Nexo за Пловдив, а настоящият - Настимир Ананиев, е съдружник на един от съсобствениците на Nexo.\nПо-късно Ананиев каза, че ще съди Тома Биков. “Ще предприема конкретни съдебни действия срещу всяко едно лице, което уронва моята репутация и добро име и ме замесва в скандали, които не съществуват”, каза пред журналисти в парламента депутатът.\nАнаниев каза, че познава Антони Тренчев (един от основателите на Nexo - бел.ред.) от 43-ото Народно събрание, в което двамата са били депутати от Реформаторския блок. Той отрече да е в съдружие с Тренчев или да е в управителни органи на каквито и да е дружества.\n“ГЕРБ явно са новият разследващ орган на прокуратурата”, каза Ананиев и добави, че “може би след закриването на спецпрокуратурата те са ново разследващо звено”.\nАнаниев каза, че ще съди и Слави Трифонов. Във видео, публикувано на профила му във Фейсбук в четвъртък, лидерът на “Има такъв народ” каза, че Ананиев има общи фирми с Антони Тренчев. Трифонов каза още, че в Nexo работят бивши и настоящи депутати от ПП.\nВ публикация в профила си във Фейсбук Александър Ракшиев пише, че е работил за компанията Nexo, но никога не е бил управител на дружеството и никога не е заемал ръководни длъжности в него.\nКакво е Nexo и как работи\nКриптобанката дава кредити в твърда валута срещу обезпечение в крипто, както и приема пари на клиенти, върху които изплаща лихви - т.е. депозитен продукт, пише “Капитал”. Тоест, основната дейност на Nexo е банкова, но без да има банков лиценз.\nПрез годините компанията е твърдяла, че такъв не ѝ е нужен, защото всички пари в един момент минават в крипто. Тя не е уникална с този бизнес модел, който се прилага и от други криптокредитори по света. През 2022 г. повечето от тях, като основните конкуренти BlockFi и Celsius, фалираха. Освен основната си дейност Nexo поддържа и борса за криптовалути, като самата тя също търгува.\nБългарската криптобанка Nexo е основана през 2017 г. от бившия съсобственик на \"Кредисимо\" Коста Кънчев, бившия депутат от несъществуващия вече Реформаторски блок Антони Тренчев и Георги Шулев.\nЮридически обаче Nexo не е една компания, а оперира през множество дружества в различни държави, сред които и българското дружество \"Ен Ди Ес\", което всъщност разработва продукта.\nВ края на миналата година компанията обяви, че се изтегля от САЩ. Решението стана факт, след като осем щата предприеха координирани мерки срещу депозитните продукти на Nexo. Криптобанката привлече вниманието на Бюрото по финансова защита на потребителите в САЩ.\nДосега общо осем американски щата са предприели правни действия срещу платформата - Ню Йорк, Вашингтон, Мериленд, Калифорния, Южна Каролина, Върмонт, Оклахома и Кентъки."
	},
	{
		"title": "Парламентът забрани износ на горива, произведени от руски нефт",
		"url": "https://www.svobodnaevropa.bg/a/32222292.html",
		"text": "Забранява се износът на суров нефт с произход от Русия, както и на горивата, получени от преработката му в България. Това реши парламентът с приетия на второ четене закон за контрол върху прилагането на дерогацията от Европейския съюз (ЕС) за България. Вносители са Мустафа Карадайъ от ДПС и група народни представители.\nС промяна в друг закон нефтеният пристанищен терминал “Росенец”, контролиран от “Лукойл”, се връща на държавата и се забранява даването на концесия на обекти от критичната инфраструтура, свързани с транзит на нефт и нефтени продукти от Русия.\nПрез май миналата година България получи специално изключение (дерогация) от ембаргото на ЕС върху вноса на руски нефт, което важи до края на 2024 г.\nС новия закон се забранява транспортът и продажбата на нефтопродукти, получени от суров нефт, внесен въз основа на дерогация, разрешена от Министерския съвет.\nИзключения са правят при продажбата, доставката, трансфера и износа на нефтопродукти за Украйна, при условие че са предназначени само за употреба в Украйна и не се цели заобикаляне на забраните.\nАгенция \"Митници\" и Националната агенция за приходите ще контролират прилагането на забраните и дерогациите.\nНарушителите ще се наказват с имуществена санкция от 20 до 50 хил. лв., а при повторно нарушение - от 50 до 100 хил. лв., реши парламентът. За деклариране на непълни, неточни или неверни данни имуществената санкция е от 5 до 10 хил. лв.\nЗаконът влиза в сила от 5 февруари 2023 г.\nНефтеният терминал \"Росенец\" се връща под държавен контрол\nНяма да се възлагат на концесии стратегически обекти от значение за националната сигурност, засягащи нефт и продукти от нефтен произход. Това решиха депутатите с гласувани промени и в Закона за концесиите.\nВече възложените концесии до влизането в сила на този закон се прекратяват в едномесечен срок от получаването на положително решение на Европейската комисия по този закон.\nТова означава, че концесията на нефтения терминал \"Росенец\", който се стопанисва от \"Лукойл Нефтохим\" по концесионен договор до 2046 г., може да се върне под контрола на държавата.\nВ едномесечен срок правителството трябва да изпрати документите за нотификация в Брюксел. След получаване на положително становище също в едномесечен срок трябва да развали концесията и да поеме управлението на пристанището.\nМиналата седмица “Демократична България” (ДБ) внесе в Народното събрание законопроект, който предвиждаше именно това.\nНа първото заседание на парламента през тази година на 4 януари съпредседателят на ДБ Христо Иванов призова служебното правителство да използва европейските санкции, наложени срещу Русия, за да преразгледа концесията на терминал “Росенец”.\nПо-рано в петък парламентът реши България да може да поставя под оперативен контрол нефтената рафинерия на руската компания \"Лукойл\" в Бургас. Измененията бяха внесени от ДБ."
	},
	{
		"title": "Украйна отрича твърденията на Кремъл, че Русия контролира Соледар",
		"url": "https://www.svobodnaevropa.bg/a/32222061.html",
		"text": "Украйна отхвърли твърденията на Москва, че руските сили имат пълен контрол над източния украински град Соледар. Това стана в петък през деня, след като малко по-рано руското министерство на отбраната съобщи, че е поело контрола над града през нощта. Твърденията на двете страни не могат да бъдат независимо потвърдени.\nОт няколко седмици в Соледар протичат тежки боеве. Русия влага големи ресурси в битката за града, за да улесни превземането на близкия стратегически Бахмут.\nПо-рано през деня Украйна съобщи, че е изправена пред \"високоинтензивна\" руска офанзива в Соледар. \"Нощта в Соледар беше гореща. Сраженията продължиха. Противникът прехвърли почти всичките си основни сили към Донецк и поддържа настъпление с висока интензивност\", каза заместник-министърката на отбраната на Украйна Анна Маляр.\n\"Това е труден етап от войната, но ние ще спечелим тази война. Няма никакво съмнение\", добави тя.\nРуското министерство на отбраната съобщи, че стотици украински войници са били убити през последните три дни в тежки боеве и бомбардировки. Украински официални лица казаха, че повече от 500 цивилни са блокирани в града, включително 15 деца. Руската страна не споменава евентуални жертви сред цивилното население.\n\n\nОсвен по-лесен достъп до Бахмут, установяването на пълен контрол над Соледар дава възможност също да се прекъснат пътищата за снабдяване на украинските войски в югозападния град Артемовск, казаха от руското министерство на отбраната.\nТвърдението на министерството идва няколко дни след като свързаният с Кремъл бизнесмен Евгений Пригожин, който оглавява частната руска наемническа група \"Вагнер\", каза, че неговите сили, които действат в координация с руските войски, са превзели града.\nОт Кремъл отрекоха, като казаха, че макар да има \"положителна динамика в напредъка\", хората трябва да изчакат \"официална информация\" за ситуацията.\nСпоред говорителя на Съвета за национална сигурност на САЩ Джон Кърби каза в четвъртък, че руска победа там или дори в близкия Бахмут може да не окаже съществено влияние върху развитието на войната.\nБахмут е почти напълно разрушен, а от от 72 000 жители в него към края на декември бяха останали едва 12 000. Те живеят в руините и се крият в мазета или жилища. Останали са предимно възрастни, бедни или хора, които са силно привързани към дома си.\nВ града няма ток, отопление, газ и течаща вода. Повечето хора използват печки на дърва при минусови температури. Снимки от дронове, публикувани в социалните мрежи, показаха телата на десетки руски войници в поле близо до Бахмут."
	},
	{
		"title": "Украйна \"де факто е член на НАТО\" според министъра на отбраната Резников",
		"url": "https://www.svobodnaevropa.bg/a/32222032.html",
		"text": "Украинският министър на отбраната Олексий Резников каза, че Украйна е станала фактически член на алианса на НАТО. Това стана в интервю за Би Би Си, публикувано в петък.\nНовината идва дни, след като Николай Патрушев, секретар на Съвета за сигурност на Руската федерация, каза, че войната на Русия в Украйна е срещу НАТО. Кремъл твърди, че Русия се бори с алианса, тъй като Западът е снабдил Кив с оръжие.\n\"Украйна като държава и въоръжените сили на Украйна станаха член на НАТО. Де факто, а не де юре (по закон). Защото разполагаме с въоръжение и с разбирането как да го използваме\", каза Резников пред британското издание.\nСпоред министъра западните страни, които първоначално са се опасявали, че военната помощ може да се възприеме като ескалация от страна на Русия, са променили своя \"мисловен подход\".\nМинистърът също така е убеден, че Украйна ще получи нужната военна техника, включително танкове и изтребители, тъй като изглежда и Украйна, и Русия се готвят за нови офанзиви през пролетта.\nУкрайна се стреми да се присъедини към НАТО от години. Според Москва това би било заплаха за сигурността на Русия.\nВ началото на войната украинският президент Володимир Зеленски настояваше НАТО да въведе затворено небе над Украйна или с други думи да обяви територията на страната за зона, забранена за полети.\nТова би означавало алиансът да влезе в директен военен конфликт с Русия и да свали нейни самолети, които нарушат забраната. НАТО категорично отказа.\nВместо това десетки държави, много от които членуват в НАТО, започнаха да изпращат доброволно оръжие, с което Киев да се защитава сам. След два неуспешни опита на 3 ноември българският парламент също прие решение България да изпрати военна помощ."
	},
	{
		"title": "Не е само Русия. Как войната променя изучаването на славянските народи в университетите",
		"url": "https://www.svobodnaevropa.bg/a/32212488.html",
		"text": "Как да преподават историята на Русия, бившия Съветски съюз и региона, какви материали да използват, кого да наемат, в кои архиви да търсят информация и дори как трябва да се наричат университетските катедри по славистика.\nТова са част от въпросите, пред които непровокираната война на Москва в Украйна изправи учени и университетски преподаватели в САЩ, Канада и Европа. Събитията принуждават академичните общности да преосмислят дейността си.\nВойната \"доведе до широко разпространени призиви за преоценка и трансформация на русоцентричните отношения на власт и йерархия както в региона, така и в начина, по който го изучаваме\". Това пише Асоциацията за славянски, източноевропейски и евразийски изследвания (АСИЕИ) в съобщение за предстоящата годишна конференция за специалисти в славистиката, източноевропейските и евразийските изследвания.\nКонференцията ще се състои във Филаделфия. Ще участват над 2000 специалисти от цял свят. Това е най-голямата годишна среща в областта, а темата този път ще бъде \"деколонизацията“.\n\n\nАСИЕИ описва явлението като \"дълбоко политически акт на преоценка на отдавна установени и често усвоени йерархии, на отказване и връщане на властта\".\nСвободна Европа попита учени в областта как изглежда академичната „деколонизация“ на Източна Европа от руското влияние и какво се променя в начина им на работа.\nОт Торонто до Кеймбридж\nСпоред много специалисти промяната е неизбежна и това личи по броя събития и дискусии по темата.\n\"Войната наистина е събитие, което разтърси света\", каза пред РСЕ/РС Едуард Шац, директор на Центъра за европейски, руски и евразийски изследвания (ЦЕРЕИ) към Университета в Торонто. „И академичните среди като част от този свят бяха разтърсени. Имам чувството, че е невъзможно да правим нещата по начина, по който сме ги правили досега.“\nПреподавателите от ЦЕРЕИ ще проведат двудневна среща през януари, за да обсъдят учебната програма и дали да променят името на центъра. Някои от тях повдигат въпроса защо институция, която изследва регион, простиращ се на два континента от Атлантическия до Тихия океан, трябва да има само една държава в името си - Русия.\nПромени вероятно ще има и в Кеймбридж, Великобритания, където е организирана серия от лекции, озаглавена \"Преосмисляне на славистиката\".\nУчени в Северна Америка също така работят по книга с есета, която ще се фокусира върху \"деколонизирането на източноевропейското и евразийското изкуство и материална култура\".\n\"Децентрализация\" на учебния материал\nСпоред учените руската държава получава твърде голямо внимание в академичните среди за сметка на колонизираните нации, региони и групи, включително Украйна, Кавказ и Централна Азия, както и за сметка на етническите малцинства в самата Русия. Преобладава гледната точка на Санкт Петербург и Москва - столиците на Русия от царската епоха и на Съветския съюз.\nПривържениците на \"деколонизацията\" или \"децентрализацията\" призовават за по-широко включване на гласове от останалите нации и региони в учебните програми по руска, съветска и евразийска история, литература, култура, политически науки и икономика.\n\n\n\n\"до голяма степен са пренебрегвали травмите, причинени от руския империализъм и колониализъм\".\n\n\n\nОксана Шевел, професор по политически науки в университета \"Тъфтс\" в Масачузетс и президент на Американската асоциация за украински изследвания, казва, че според учени в региона академичните среди \"до голяма степен са пренебрегвали\" травмите, причинени от руския империализъм и колониализъм\".\nВместо това фокусът е насочен към московския възглед, че руската и съветската държава са донесли \"модернизация, образование и индустриализация\" на тези общности.\n\"Учените, които изследват неруските региони на бившето съветско пространство, в общи линии говорят в един глас за необходимостта от деколонизиране на съветските и постсъветските изследвания\", казва Шевел пред РСЕ/РС.\nИма и изключения. Учените, които призовават за промяна, казват, че се сблъскват със съпротивата на техни колеги, чийто основен фокус е Русия.\nПогрешно разбрана Украйна\nСпоред Ерика Марат, професор по политически науки в Националния университет по отбрана във Вашингтон и експерт по Централна Азия, стремежът на учените от Украйна да оспорят статуквото в академичните среди е вдъхновил тези, които изучават други региони, управлявани от Москва. \"Войната в Украйна и това, че украинските учени говорят открито, наистина отварят много пространство за останалите\", каза тя.\nАкадемици смятат, че трудовете на експертите от неруските региони и общности не се приемат достатъчно сериозно от колегите. На това мнение е Марат, както и Виталий Чернецки - роден в Украйна професор по славянски и евразийски езици и литератури в Канзаския университет.\nУкрайна е \"погрешно оценена и разбрана\" на Запад, отчасти защото в дискусиите преобладават учени, занимаващи се с Русия, казва Чернецки.\nСпоред него една от причините, поради които мнозина в тази област са очаквали Киев да падне бързо след руското нахлуване през февруари, е, че са повярвали на разказа, че Украйна е \"разделена\" нация със слабо чувство за национална идентичност.\nВ западните университети рядко се предлагат курсове по история или култура на Украйна - най-голямата по площ и седма по население страна в Европа. Основна причина е липсата на търсене от страна на студентите, което според учените е резултат от трайното фокусиране върху Русия, въпреки че войната доведе до повишаване на интереса към Украйна.\nВ академичната програма Украйна е просто \"част от по-голям списък с 15 постсъветски държави или страни от Източна Европа между Германия и Русия\", казва Чернецки, който на 1 януари стана вицепрезидент на АСИЕИ.\nКорените на проблема\nСпоред учените изучаването на евразийските региони на Русия и на съветските изследвания в САЩ исторически е било доминирано от московска гледна точка. Причината е в огромното влияние на родените в Русия учени, които са помогнали за основаването на академичната област.\nВ научна статия от 1957 г. тази теза излага Кларънс Манинг, ръководител на катедрата по славистика в Колумбийския университет и един от малкото експерти по Украйна за времето си.\nТой пише, че според доминиращата в американската академична общност мисловна школа \"всеки човек в рамките на старата руска империя е руснак\". Тези учени повтарят \"старите традиционни формули, установени от руската наука преди революцията [1917 г.]\" и разглеждат Русия, а по-късно и Съветския съюз, \"като една единствена, обединена държава\".\nСпоред Манинг липсата на внимание към \"неруските славянски езици и истории\" е \"неудачна\", тъй като може да придаде на обучението в големите центрове \"руска, дори и съветска ориентация - факт, който ще има последици в следващия период\".\nСюзън Смит-Питър е професор по руска история в колежа \"Стейтън Айлънд\" в Ню Йорк. Тя казва, че в началото на миналия век в САЩ е пренесено учението на руски академик, който отрича независимото от Русия съществуване на Украйна - като народ и култура.\nСтава дума за Василий Ключевски, един от основателите на съвременната руска историография. Той умира през 1911 г. Малко по-късно - между 1927 и 1957 г. - един от учениците му – Майкъл Карпович, преподава на поколения русисти в Харвардския университет.\nНаследниците на Киевска Рус\nМайкъл Карпович \"е отхвърлял историографската легитимност на отделна украинска история\", пише Смит-Питър в публикация в блога си. И добавя, че в резултат на това трудовете на украинските учени \"често не са били интегрирани в работата на руските историци\".\nЕдин от ключовите разкази, предадени от руските емигранти от имперската епоха и все още широко преподавани в Съединените щати, е, че Русия е пряк и единствен наследник на Киевска Рус - държава, достигнала върха на своето могъщество един век преди основаването на Москва.\nРуският президент Владимир Путин използва тази силно опростена представа за приемственост в опитите си да оправдае своята война в Украйна. Той невярно твърди, че украинците и руснаците са \"един народ\", и в многобройни исторически неточни писмени и устни изказвания се опитва да внуши, че Украйна няма право да съществува като напълно суверенна държава.\nСпоред Смит-Питър инвазията поставя под въпрос опростената приемственост между Киевска Рус и Русия. Тя препоръчва на учените, които се занимават с Русия, особено на тези, които изследват съветския период, да научат украински език, за да могат да използват украински архиви.\n\"Умират хора заради това\"\nМарк Щайнберг е почетен професор по руска история в Университета на Илинойс в Урбана-Шампейн. Той казва пред РСЕ/РС, че този исторически и културен дебат не е възникнал сега.\nСпоред него академичните среди се занимават с въпросите на руския и съветския империализъм и колониализъм и с това как да ги преподават още от падането на комунизма в края на 80-те години. Той казва, че университетите вече търсят учени, които знаят втори регионален език освен руския.\nНахлуването на Русия в Украйна \"тласна към разбиране на империята и колониализма, както вероятно никога досега\", казва Щайнберг. \"Преди това всичко беше академична дискусия, но сега умират хора заради това\".\nСпоред учения предизвикателството, пред което се изправят академичните среди днес, е да разберат как руският империализъм и колониализъм влияят върху начина, по който те самите мислят и подхождат към своите теми. \"Мисля, че това е най-интересната промяна и вероятно най-противоречивата\", каза Щайнберг."
	},
	{
		"title": "„Чембер по носа на Пригожин“. Защо Русия смени командира си в Украйна",
		"url": "https://www.svobodnaevropa.bg/a/32221035.html",
		"text": "Смяната е изненадваща, но тя не се отнася до начина на водене на войната, казват руски военни експерти и политолози. Смисълът ѝ е в това да укрепи властта на президента Путин във вътрешните кремълски борби. Ето защо.\nКак беше назначен уволненият\nСваленият генерал Суровикин „командваше войната“ само три месеца, в които загуби Херсон, не успя да превземе Бахмут и организира най-тежките удари по енергийната и цивилна инфраструктура в Украйна.\nТой зае този пост на 8 октомври 2022, след като беше публично препоръчан за него от двама души със собствени армии в Украйна.\nЕдиният е чеченският лидер Рамзан Кадиров, който твърди, че има свои бойци на фронта.\nДругият е Евгений Пригожин – човекът, който е осъждан на два пъти през 80-те години, после развива бизнес кетъринг включително и за Кремъл, а накрая се озовава начело на собствена армия на име „Вагнер“, която изпълнява държавни поръчки в Африка и Украйна.\n\n\nПригожин е недосегаема фигура с много власт, но без формален държавен пост. Той нае затворници за своята армия, като им обеща амнистия и биография на герои, ако останат живи.\nИменно Кадиров и Пригожин са първите потърпевши от свалянето на Суровикин, казват експертите.\n„Чембер по носа“ на Кадиров и Пригожин\n„Това е доста болезнен чембер по носа на Кадиров и Пригожин, защото те бяха инициатори на издигането на Суровикин“, казва руският политолог Дмитрий Орешкин (днес в изгнание).\nТой описва Кадиров и Пригожин като група, която се бори за власт в Русия, и в която Путин най-вероятно е видял опасност за себе си. Към тази група политологът причислява и генерал Виктор Золотов, директорът на Росгвардия.\n\n\n\nТе си прегризват гръкляните.\nМайкъл Наки\n\n\n\n„Групите от руския политически елит дърпат чергата към себе си, те си прегризват гръкляните един на друг“, казва политологът Майкъл Наки за телевизия Current Time.\nТой добавя, че разместването е знак за два вътрешнополитически процеса – публичен шамар за Евгений Пригожин и демонстрация, че във вътрешните битки засега печелят военният министър Сергей Шойгу и шефът на Генералния щаб Валерий Герасимов.\nКъде е мястото на Шойгу в тази история\nМайкъл Наки казва, че шефът на Генералния щаб Герасимов, който сега поема и командването в Украйна, е под контрола на военния министър Шойгу, за разлика от вече сваления от поста ген. Суровикин, който се противопоставяше на начина на водене на войната до октомври 2022 г.\n\n\nДмитрий Орешкин твърди, че има връзка между действията на военния министър, желанията на Путин и факта, че в края на лятото на фронта изведнъж се появи фигурата на Евгений Пригожин:\n„[Тогава] Путин искаше да ритне по кокалчето руската армия, тоест военния министър Шойгу – заради това, че войната не си постига целите“, казва Орешкин. Според него Путин не е могъл да уволни Шойгу, защото това би било признание за поражение. Затова е решил да вкара министъра в нещо, подобно на съревнование – направо на бойното поле.\n\n\n\nДори гладиаторът Пригожин с цялата му глутница престъпници не можа да превземе Бахмут.\nДмитрий Орешкин\n\n\n\n„[ Путин] реши да стимулира Шойгу като пусне Пригожин от веригата – да ходи на фронта, да превзема Бахмут и да показва колко е по-добър от тези „оядени другари с пагоните“. Но времето минаваше, Бахмут не падаше и сега Путин вижда, че и тази бандитска армия не се справя. Дори гладиаторът Пригожин с цялата му глутница престъпници.“\n„Тоталната“ война\nТова, че начело на военните действия в Украйна Путин поставя директно шефа на Генералния щаб, означава две неща – че Кремъл „се връща към старите си проверени приятели“ и че се готви за тотална война, казва военният експерт Ян Матвеев.\n„Путин иска да каже, че вече цялата армия, а не просто някаква групировка, ще бъде въвлечена във войната. Казано на техния език, те може би се готвят да обявят пълноценна тотална война“.\nМатвеев напомня, че колкото и да не се признава от Кремъл, в Украйна има не само командир на руските войски, какъвто досега беше Суровикин, но и друг, неназован орган, който координира военните действия и дава команди на авиацията и на флота.\n„За това е нужна синхронизация [на по-високо ниво]. Сега, с назначаването на Герасимов, Кремъл вече започва да го показва открито, декларира го“.\nКой командваше войната досега\nКъм началото на есента руските сили на фронта бяха най-малко три – частните армии на Кадиров и на Пригожин, както и официалната армия, въвлечена в мащабни военни действия, но без формален командир. Ето как се развиха събитията:\n\nОт 24 февруари до април 2022 г. Русия нападна Украйна на 24 февруари по публична заповед на президента Путин, но без да е известен прекият ръководител на военните действия. Началник на Генералния щаб на руската армия и тогава, и сега е Валерий Герасимов, назначен на този пост още през 2012 г. Министър на отбраната и тогава, и сега е Сергей Шойгу, също заемащ този пост от 2012 г. Герасимов е военен от кариерата. Шойгу е строителен инженер и администратор, макар и да има генералско звание.\nОт април до май 2022 г., информация на медиите (Би Би Си, Ню Йорк таймс), непотвърдена от Москва: действията на руската армия в Украйна се наблюдават от Александър Дворников, който е командир на Южния военен окръг на Русия от 2016, а преди това командва руските сили в Сирия.\nОт май до 8 октомври 2022 г., информация на медии и неправителствени организации („Медуза“, Conflict Intelligence Team), непотвърдена от Москва: Русия е разделила командването си в Украйна, където Генадий Жидко командва операциите в Източна Украйна, Александър Лапин – операциите в Централна Украйна, а Сергей Суровикин – тези в Южна Украйна. И тримата са участници във войната в Сирия, като Суровикин и Лапин се сменят на поста на ръководители на военните операции там. Жидко е командир на Източния военен окръг от 2018 г. Лапин е командир на Централния военен окръг от 2017 г. Суровикин е главнокомандващ на въздушно-космическите сили.\nОт 8 октомври 2022 до 11 януари 2023 г.: командир на руските сили в Украйна е официално Сергей Суровикин.\nОт 11 януари 2023 г.: командир на руските сили в Украйна е началникът на Генералния щаб на Русия Валерий Герасимов."
	},
	{
		"title": "Три минути: Парламентът даде задачи на служебното правителство. Радев мълчи за мандата",
		"url": "https://www.svobodnaevropa.bg/a/parlament-pravitelstvo-radev-mandat/32221576.html",
		"text": "Добро утро. Най-важното днес:\n\nВъглищните централи\nБитките за Соледар\nНиколай Ангелов и Румен Маринов\n\nОстават 3 дни до крайния срок, в който президентът Румен Радев трябва да връчи третия мандат на избрана от него партия. България продължава да се управлява от служебно правителство.\nПарламентът обаче го задължи да промени Плана за възстановяване и устойчивост и да запише, че въглищните централи ще работят до 2038 година. За да получи милиардите, България е поела ангажимент да намали с 40 на сто въглеродните емисии до края на 2025 година.\nПо предложение на ГЕРБ парламентът задължи правителството да преговаря с правителството на САЩ за изграждане на нова ядрена мощност в Козлодуй по технология на “Уестингхаус”.\nНо това не е всичко. Парламентът задължи правителството да обложи свръхпечалбата на “Лукойл”, която идва от много по-ниската цена на руския петрол, използван в рафинерията в Бургас. Идеята е с тези пари да бъдат подпомагани потребителите. Не е ясно още как. Всичко това се случи в един ден. \nВ това време Централната избирателна комисия вече е започнала тестове с нова хартия за машините за гласуване. Преди месец ГЕРБ, ДПС и БСП превърнаха машините на практика в принтери на бюлетини. \nАко имате мнение по тези новини, коментирайте на страницата ни във Facebook или пишете на svobodnaevropa@rferl.org.\nСолта на земята\nУкраинските сили продължават да отблъскват атаките на руските части в източния град Соледар и “няма повод за паника”, казват командири от украинската армия. Информацията за ситуацията в града остава противоречива. \nДар от сол. Това означава името на Соледар, който руските сили опитват да превземат от месеци. Разгледайте тези незабравими снимки, направени дълбоко в обширните солници, които са една от целите на агресора. \nМистериозни пожари избухнаха на много места в Русия в последните месеци. За тях Москва обвини „украински саботьори“. Едно разследване обаче разкрива, че това е „широкомащабна, активна съпротива вътре в Русия“.\nТой е македонец, но живее в Москва. Името му се появява като военен кореспондент в проруски сайтове в Северна Македония и България. Миналата седмица публично беше посочен като проводник на руската пропаганда в двете страни. Научете повече за това кой е Дарко Тодоровски.\nНАП и финансовото разузнаване могат много бързо да пресекат каналите, които финансират пропагандата, казва проф. Димитър Вацов в предаването \"Видимо и невидимо” на Калин Манолов.\nАко харесвате този бюлетин, препоръчайте го на приятели и им изпратете линк за абонамент.\nКак жените стават жертви\n\"Любовник\", \"интернет хищник\", \"изнудвач\" - това са имена на типажи, които подлъгват жени за трафик. Арестът на Андрю Тейт в Румъния привлече внимание към темата, а колегите ни в Букурещ събраха разкази на жени, които са станали жертви. \nЖена от Украйна стана жертва на домашно насилие в София. Тя е живеела заедно с бивш полицай, който я е пребил. Вече е арестуван и обвинен, може да получи до 3 години затвор.\nПрокурори и полицаи обискираха офиси на българската криптобанка Nexo, която е заподозряна в пране на пари. През последните 5 години през платформата са преминали над 94 млрд. долара, каза прокуратурата.\nКъде сме ние\nГодишният доклад на Хюман райтс уоч казва, че държави членки на ЕС, включително България, Хърватия, Кипър, Гърция, Полша и Испания, са отблъсквали незаконно мигранти и са упражнявали насилие над тях по границите си.\nПроучване на Евробарометър показа, че 96 на сто от българите са притеснени от нарастващите разходи за живот, което ги поставя на първо място в Европа. Следват притесненията от бедност и разрастване на войната в Украйна.\nСтанете част от общността на Свободна Европа във Viber, за да получавате всичко направо в телефона си.\nИ две за десерт\nДвама млади български дебатьори победиха отбори от най-престижните университети в света - без треньор или финансиране и с малко опит в международни състезания. Николай Ангелов и Румен Маринов са Човек на деня на Свободна Европа.\nПочина Джеф Бек, един от най-добрите китаристи в света, както е казал Браян Мей. Намерете още 1 минута днес, за да гледате това видео за него.\nАбонирайте се за този бюлетин, за да получавате всяка сутрин в пощата си \"3 минути\" – преглед на най-важните новини.\nИскрено ваш,\nИван Бедров"
	},
	{
		"title": "Свръхпечалбата на \"Лукойл\" ще бъде обложена, но не е ясно как ще се компенсират потребителите",
		"url": "https://www.svobodnaevropa.bg/a/32220903.html",
		"text": "Парламентът реши, че свръхпечалбата на \"Лукойл\", която се получва от разликата на цената на руския петрол и този от други производители, ще бъде обложена. Парите, които ще бъда събрани от държавата, ще бъдат дадени на нуждаещи се потребители с ваучери. Все още не е ясно как ще стане това и кой ще има право на ваучери, тъй като редът ще бъде определен с решение на Министерски съвет.\nНа 5 декември влезе в сила европейското петролно ембарго върху вноса на руски петрол. От същата дата влезе в сила и решението на Европейския съюз (ЕС) и седемте най-развити икономики в света (Г-7) да наложат таван на цената на руския петрол.\nТака износът на руски нефт падна до двегодишно дъно, а цената му се понижи до нивата от началото на непредизвиканата руска инвазия в Украйна на 24 февруари.\nНищо от това обаче не се усеща в България. В края на 2022 г. страната всъщност стана третият най-голям купувач на руски петрол в света, а цените на горивата в страната така и не последваха тенденцията за поевтиняване на суровината, от която се произвеждат.\nВ четвъртък депутатите решиха, че ще бъде увеличен размерът на месечната вноска във Фонд „Сигурност на електроенергийната система“ за производени в България нефтопродукти от руски петрол. Това стана с промени на второ четене в Закона за компенсиране на разходите на потребителите на моторни горива.\nНародните представители приеха промени във формула за изчисление на вноските, в която коефициентът от 0,5 стана 0,7. Размерът на вноската зависи от средномесечните цени за барел на суровия нефт сорт „Брент“ и на този с произход от Русия или изнесен от Русия.\n\n\nДо момента рафинерията \"Лукойл Нефтохим\" преработва предимно руски нефт сорт \"Уралс\". Със започването на войната в Украйна и налагането на санкциите за търговските сделки с руски нефт цената на \"Уралс\" значително поевтиня спрямо \"Брент\". Според статистиката за последната година има месеци, в които разликата в цената на двата сорта нефт е над 30 долара на барел.\nСпоред приетите текстове министърът на икономиката и индустрията ежемесечно ще определя изчислението на размера на средномесечните цени на база цената, на която се търгуват двата вида нефт на три водещи световни стокови борси за съответния месец.\nДиректорът на Агенция „Митници“ до 5-то число на текущия месец ще подава информация на министъра за количеството внесен в страната суров нефт по сорт и произход. Министърът на икономиката и индустрията е задължен да публикува на сайта на министерството до 15-то число размера на месечната вноска.\nНа второ четене отпаднаха предвидените в закона компенсации за разходи на потребителите на моторни горива чрез крайните им разпространители.\n\n\nВносители на проекта са депутати от ГЕРБ, начело с бившия енергиен министър Делян Добрев. Първоначално законът бе замислен да въведе компенсации за разходите за горива, подобно на действащата до края на миналата година мярка от 25 ст. Тъй като от началото на войната в Украйна от ГЕРБ повтарят, че цената на бензина необосновано е скочила с 1 лев като обвиняват за това \"Продължаваме промяната\", законопроектът стана известен като т.нар. закон за левчето.\nДанък или свръхпечалба?\nВенко Сабрутев (ПП) каза, че проектозаконът е почти изцяло пренаписан между първо и второ четене и от ГЕРБ са сменили всичко, освен името на вносителя - Делян Добрев. Според него този законопроект няма да намали цените на горивата и няма да защити интересите на гражданите:\n\"Той защитава интерсите на \"Лукойл\" като им гарантира стотици милиони свръхпечалба. Със закон ще им дадете половината от свръхпечалбите. Оказва се, че левчето не е левче, а е 50 стотинки и то те са печалба за \"Лукойл\". Стана ясно коя е коалицията \"Лукойл\" - ГЕРБ-СДС!\", каза Сабрутев. Според него новата формула за изчисление на компенсацията гарантира 50 стотинки свръхпечалба на литър гориво за \"Лукойл\".\nЗаконът ще влеза в сила три дни след приключване на процедурата по нотификация от ЕК по евродиректива."
	},
	{
		"title": "Почти всички българи са притеснени от нарастващите разходи за живот",
		"url": "https://www.svobodnaevropa.bg/a/32220733.html",
		"text": "Българите са най-притеснени от нарастващите разходи за живот, според последното мащабно проучване на Евробарометър. Това е основната тревога за 96 на сто. На второ и на трето място, като причина за тревога в България са заплахата от бедност и социално изключване и опасността от разрастването на войната извън Украйна.\nНарастващите разходи за живот са най-неотложната тревога за 93 на сто от европейците, сочи проучването направено за Европейския парламент.\nВъв всяка държава членка на ЕС повече от седем на всеки десет анкетирани са обезпокоени от нарастващите разходи за живот, като най-високи са резултатите в Гърция (100 на сто), Кипър (99 на сто), Италия и Португалия (и двете с 98 на сто).\nПодкрепата за Украйна с най-ниско одобрение в България\nПроучването, проведено между 12 октомври и 7 ноември 2022 г., показва, че 74% от гражданите на ЕС одобряват подкрепата на Европейския съюз за Украйна след инвазията на Русия.\nВ 24 държави членки на ЕС, по-голямата част от гражданите са съгласни с подкрепата от страна на ЕС. Най-значителните стойности са регистрирани в Швеция (97%), Финландия (95%), Нидерландия (93%), Португалия (92%) и Дания (92%). В България и Гърция подкрепата е най-ниска - 48%.\nДесет месеца след началото на войната в Украйна подкрепата за конкретните мерки, предприети от ЕС – под формата на санкции срещу руското правителство или финансова, военна или хуманитарна подкрепа за Украйна – се запазва на същото високо равнище от 73% (49% за България).23 г.\nНай-много българи имат затруднения в плащането на сметки\n53% от респондентите в България смятат, че жизненият им стандарт вече е понижен, а други 28% очакват това да се случи през 2023 г. Друг индикатор за нарастващите икономически ограничения е увеличаването на дела на гражданите, които срещат затруднения при плащането на сметки \"през повечето време\" или \"понякога\" - от есента на 2021 г. общото увеличение по тези два показателя е с девет процентни пункта - от 30% на 39%. В България 64% от анкетираните имат затруднения “през повечето време” или “понякога” при плащането на сметки..\nКакво очакват европейците от Европейския парламент\nМногобройните геополитически кризи от последните години продължават да поставят гражданите и политиците пред сериозни предизвикателства. При най-високото ниво на инфлация от десетилетия насам гражданите искат Европейският парламент да се съсредоточи върху борбата с бедността и социалното изключване (37%). Общественото здраве продължава да е от значение за много граждани (34%), както и продължаването на действията срещу изменението на климата (31%).\nПодкрепата за икономиката и създаването на нови работни места (31%) също е на ключово място сред очакванията на гражданите.\nИ какво очакват българите \nОсновните приоритети на ЕП според българите трябва да бъдат борбата с бедността и социалното изключване (44%), подкрепата за икономиката и създаването на нови работни места (43%), общественото здраве (34%), както и темата за демокрацията и върховенството на закона (27%), докато действията срещу изменението на климата са припознати едва от 10% от респондентите, което представлява близо 20 процентни пункта разлика със средните нива за Европа\nВ същото време настоящите кризи и особено войната на Русия срещу Украйна засилват подкрепата на гражданите за Европейския съюз: 62% от респондентите смятат, че членството в ЕС е „нещо добро“, което представлява един от най-високите резултати от 2007 г. насам. Делът за България по този показател е много по-нисък - 49%, с което тя попада сред държавите членки с най-ниски нива по този показател (Италия и Румъния с 46%, Словакия - 44%, Гърция - 43% и Австрия - 42%).\n\n\nДве трети от Европейските граждани (66%) смятат, че членството на страната им в ЕС е важно, а 72% смятат, че страната им е спечелила от членството си в ЕС. Данните за България сочат, че 54% от анкетираните смятат, че членството им в ЕС е важно, докато 60% от тях посочват, че България е спечелила от членството си в ЕС, което я поставя на предпоследно място сред държавите членки и по двата показателя - съответно преди Словакия (48%) и преди Австрия (55%).\nЕвропейците смятат още, че ЕС улеснява по-доброто сътрудничество между държавите членки (35%) и допринася за икономическия растеж (30%). За 53% от българите най-голямото предимство от членството в ЕС е, че съюзът предоставя на българите нови възможности за работа, с което страната попада в една група с Хърватия (51%), Словакия (43%), Унгария (40%), Румъния (39%), Чехия (38%) и Естония (38%). Следващите по важност ползи от членството в ЕС за българите са по-доброто сътрудничество между България и другите държави членки (33%), както и поддържането на мира и укрепването на сигурността (29%)"
	},
	{
		"title": "След опит да се барикадира в дома си. Мъж от София е задържан за домашно насилие над украинка",
		"url": "https://www.svobodnaevropa.bg/a/32220750.html",
		"text": "Мъж от столичния кв. “Хаджи Димитър” е задържан с прокурорска заповед по обвинение, че е нанесъл побой над жена в условията на домашно насилие, съобщиха от Софийката районна прокуратура в четвъртък.\nПо неофициална информация на сайта “Оффнюз” жертвата е от Украйна. Тя е имала интимна връзка със задържания и се е нанесла да живее при него преди около два месеца. Според съседи, цитирани от изданието, това не е първата подобна проява на мъжа.\nОт държавното обвинение уточняват, че мъжът е “нанесъл множество удари с ръце и крака в областта на главата и тялото” на пострадалата. Той е обвинен за причиняване на лека телесна повреда, за което може да получи до 3 години затвор.\nПървоначално случаят беше отразен с информацията, че мъж се е барикадирал в апартамента си в ранните часове на сряда. Малко преди да бъде задържан, от от апартамента е изведена жена, за която има съмнение, че е станала жертва на насилие, съобщи БНР.\nНяколко часа по-късно “Оффнюз” допълни информацията с това, че въпросната жена е била с видими следи от побой и е украинка. Според неофициална информация на изданието насилникът е Орлин Гигов - бивш шофьор във веомствената болница на МВР.\nИмената му съвшпадат с инициалите, разпространени в четвъртък от прокуратурата. Разследващите обаче не коментират други подробности, освен че обвиняемият остава в ареста за 72 часа, след което ще бъде поискано от съда постоянното му задържане."
	},
	{
		"title": "Открита е втора партида класифицирани документи, използвани от Байдън",
		"url": "https://www.svobodnaevropa.bg/a/32220577.html",
		"text": "Държавни документи, които президентът Джо Байдън е използвал, след като е напуснал вицепрезидентския пост на администрацията на президента Барак Обама, бяха открити на две различни места.\nВтората партида беше намерена в четвъртък. За някои от тях също се предполага, че съдържат класифицирана информация, каквити бяха намерени във вторник.\nВтората партида документи са намерени, след като сътрудници на Байдън претърсват други места, където той е работил, след като е напуснал администрацията на Обама.\nНовата партида е открита на различно място от първата. Първата беше намерена в офис на Университета на Пенсилвания във Вашингтон, който някога е бил нает от Байдън, когато е бил вицепрезидент до президентската му кампания през 2020 г.\nПрезидентът Байдън коментира откриването им, като заяви, че е бил изненадан.\nПредварителното разследване на Министерството на правосъдието за възможна злоупотреба с класифицирани документи се фокусира върху това как те са попаднали там, където са открити, и дали президентът Байдън има участие.\nКритиците на Байдън сравниха намирането на документите с продължаващото разследване на Министерството на правосъдието за работата на Доналд Тръмп с класифицирани материали след напускането му на Белия дом през януари 2021 г.\nСлучаят на Тръмп Vs. Байдън\nBBC направи сравнение между двата случая. Според новинарските съобщения личните адвокати на г-н Байдън са открили 10 класифицирани документа - някои от тях с гриф \"Строго секретно\". Те са били в кутия с други материали в шкаф за съхранение в Центъра за дипломация и глобална ангажираност \"Байдън\" към Университета на Пенсилвания.\nНа другия полюс са над 325-те класифицирани документа - включително някои с гриф \"Секретно\" и \"Строго секретно\" - открити през миналата година в имението на г-н Тръмп \"Мар-а-Лаго\" във Флорида.\nСпоред CNN документите, открити в офиса на Байдън, са били обозначени като \"чувствителна информация\". Това показва, че материалът може да включва информация за методи и източници за събиране на разузнавателна информация. Съобщава се, че те са включвали информация за Украйна, Иран и Обединеното кралство.\n\n\nОт 300-те документа на Тръмп, намерени в Мар-а-Лаго, само един комплект документи е имал подобно обозначение SCI.\nСпоред специалния адвокат на г-н Байдън класифицираните документи са открити, докато екипът му се е изнасял от офисите на \"Байдън Център\" във Вашингтон на 2 ноември. На следващия ден те предали материалите на Националния архив.\nНе знаем как е била намерена втората пратка, но се съобщава, че те са били част от претърсването на всички офиси, използвани от Байдън, предизвикано от първото \"откритие\".\nВ случая с Тръмп - Националният архив на САЩ е инициирал контакт с офиса му, след като е установил, че не притежава някои забележителни документи от неговия президентски мандат - като например кореспонденцията със севернокорейския лидер Ким Чен-ун.\nЕкипът на бившия президент Тръмп извърши преглед на складовите му помещения в Мар-а-Лаго и предостави на правителството някои материали, включително класифицирани документи, но архивистите не смятат, че екипът на президента е оказал пълно съдействие. Това даде началото на разследването на ФБР, което доведе до обиска на имението \"Мар-а-Лаго\" през август и откриването на повече от 100 допълнителни документа."
	},
	{
		"title": "Солта на земята. Дълбоко в обширните мини на Соледар",
		"url": "https://www.svobodnaevropa.bg/a/32220325.html",
		"text": "Огромен комплекс от около 200 км подземни галерии представляват известните солни мини в град Соледар, Донецка област. Тунелите се намират на дълбочина от 100 до 300 метра и основното им предимство е, че са толкова дълбоки, че никаква артилерия не може да ги достигне.\n\n\n\n\n\nНякои места под земията са толкова просторни, че човек лесно може да се придвижва дори с автомобил. \n\n\n\n\n\nВисочината на мините се измерва в десетки метри. Тяхната обща дължина е почти десет пъти по-голяма от подземните съоръжения на завода \"Азовстал\" в Мариупол.\n\n\n\n\n\nЗаради всичко това по време на война мините имат стратегическо значение. Те могат да служат за укритие на военнослужещи, съхранение на оръжие и за атаки от засада. Затова главният вход се отбранява от украинските въздушнодесантни сили и спeцчасти.\n\n\n\n\n\nОгромният солен пласт под град Соледар, чието име буквално означава \"дар от сол\", се е образувал след пресъхването на древно море в района. Производството на каменна сол по тези места започва през 1881 г. Оттогава са произведени 250 милиона тона сол. А остават още 5 милиарда тона запаси - достатъчни за около 700 години напред.\n\n\n\n\n\n\"Артьомсол\" е най-голямото предприятие за добив на сол в Украйна, а и в Европа. То осигурява 94% от потреблението на вътрешния пазар и изнася продукти в много страни.\n\n\n\n\n\nДо 2016 г. сред тях е и Русия, но на фона на конфликта между подкрепяните от нея сепаратисти и украинската армия, Москва забранява вноса на сол от Украйна.\n\n\n\n\n\nПредприятието е уникално не само по отношение на промишленото производство на сол. Допреди войната част от солните мини се използват за лечение на хора с респираторни заболявания заради уникалния си микроклимат. \n\n\n\n\n\nВ мирно време в галериите работят музей и църква, провеждат се музикални концерти и фестивали. А в най-известната солна зала - \"Camera 41-bis\", през 2003 г. е поставен рекорд на Гинес - издигнат е първият балон с горещ въздух под земяна.\n\n\n\n\n\nДобивът на сол е спрян през пролетта на 2022 г., след началото на пълномащабната руска инвазия в Украйна. Преди това там работят почти 3000 души. Но много повече хора могат да бъдат в подземията по едно и също време. \"Артьомсол\" е съсредоточен на територия от 50-53 кв. км.\n\n\n\n\n\nКачеството на солта в Соледар е много високо - съдържанието на натрий и хлор е над 98,5%. Това я прави най-добрият такъв продукт в цялото постсъветско пространство."
	},
	{
		"title": "Полша е готова да изпрати танкове \"Леопард\" на Украйна",
		"url": "https://www.svobodnaevropa.bg/a/32220019.html",
		"text": "Полша е готова да изпрати танкове „Леопард“ за Украйна. Това каза полският президент Анджей Дуда след среща с колегите си от Украйна и Литва Володимир Зеленски и Гитанас Науседа в Лвов.\nВ продължение на месеци Киев отправя искания за тежка военна техника, включително и за германските танкове „Леопард 2“. Според украинските военни подобен вид оръжия има ключово значение в битката в района на Донбас, където и към момента са съсредоточени най-тежките сражения.\nВаршава е готова да достави танковете, но като „част от международна коалиция“, каза още Дуда. По думите му, за да се стигне до доставката е необходимо да се създаде подобна коалиция, която да постигне съгласие за предоставяне на военната техника.\n\n\nВолодимир Зеленски приветства решението и призова за „общо решение“ между всички страни, които са готови да изпратят тежка бойна техника в Украйна.\nПреди дни германският канцлер Олаф Шолц каза, че не се отказал от убеждението си за необходимостта всички доставки на оръжие за Украйна да стават координирано между Киев и съюзниците ѝ. Германия на няколко пъти заяви намерение да продължи изпращането на оръжие към Украйна.\nОт началото на непредизвиканата руска военна агресия през февруари 2022 г. редица европейски държави, САЩ, Канада и Австралия предоставят различни по вид оръжия за Украйна.\nПреди дни бяха обещани Брадли\" М2 (Bradley) M2 от САЩ, \"Мардер\" (Marder) от Германия и AMX-10 RC от Франция. В понеделник Пентагонът заяви, че ще достави и бронирани транспортни машини за пехотата \"Страйкър\" (Stryker).\nВ същото време правителството на Великобритания обсъжда със западните си съседи потенциална доставка на модерните танкове „Challenger 2“. За това на няколко пъти съобщиха представители на британското правителство и армията."
	},
	{
		"title": "\"Хибриден актьор\" или военен кореспондент? Какво знаем за Дарко Тодоровски",
		"url": "https://www.svobodnaevropa.bg/a/32219880.html",
		"text": "Български разследващ журналист в западно издание е обявен за издирване от Русия. Първоначално българските власти видимо не реагират, но в крайна сметка той е поканен на изслушване в парламента. Пред депутатите говори за руското влияние в българското публично пространство. И споменава едно име - на македонеца Дарко Тодоровски.\nРазследващият журналист е Христо Грозев, който работи за базирания в Нидерландия сайт \"Белингкат\" от 2015 г., а от 2022 е и негов изпълнителен директор.\nБългаринът участваше в серия разследвания за действия на руското военно разузнаване (ГРУ). Сред тях са отравянията на оръжейния производител Емилиян Гебрев, бившия двоен руски агент Сергей Скрипал, руския опозиционер Алексей Навални, както и взривове в български оръжейни складове.\nНавръх Коледа Грозев беше обявен за издирване от руското вътрешно министерство без да се конкретизира в какво точно престъпление е заподозрян. Десетина дни по-късно той беше изслушан чрез видеоконферентна връзка от парламентарната комисия за контрол на службите.\nНаред с твърдението, че представители на властите в София прикриват престъпната дейност на агенти на ГРУ в България, той потвърди пред депутатите една отдавна известна теза - че Русия има мрежа за влияние сред българските медии. Като лице, отговарящо за тази мрежа, Грозев посочи македонеца Дарко Тодоровски.\nКакво твърди Христо Грозев\nДанни за засилването на руската пропаганда в България се появиха още в първите месеци след началото на военната инвазия на Кремъл в Украйна.\nПрез май 2022 г. Фондацията за хуманитарни и социални изследвания (ФХСИ) представи свое изследване, според което руското хибридно влияние е нараснало 10 пъти след 24 февруари.\nПрез юли началничката на кабинета на бившия премиер Кирил Петков - Лена Бориславова, каза, че български публични фигури и кадри на службите получават суми от порядъка на 4000 лв., за да повлияват общественото мнение в полза на Москва.\nПреди седмица Грозев беше запитан от депутатите дали знае кои български журналисти получават подобни хонорари. Тогава той спомена името на Дарко Тодоровски, посочвайки, че тези руски възнаграждения минават през мрежа, контролирана от Северна Македония.\n\n\nНяколко дни по-късно Грозев даде интервю на Нова телевизия, в което влезе в още по-голяма конкретика. По думите му самото ГРУ продуцира статии, които чрез заплащане след това биват публикувани в български медии.\n\"През хибридни актьори е възможно да се постигне влияние в медиите срещу заплащане. И за съжаление това заплащане е в копейки, ако мога така да се изразя. Става въпрос за публикации, които струват 150 евро\", каза Грозев пред Нова телевизия.\nТой отново посочи Тодоровски като основен проводник на руската пропаганда в България, определяйки го като \"дописник, който получава задачи от Русия и чрез своя мрежа в България успява да публикува тези статии срещу заплащане\".\n\"Отричам твърденията\"\nПоследва публично опровержение от Тодоровски, публикувано в официалната му страница във Фейсбук:\n\"Аз, Дарко Тодоровски, отричам твърденията и обвиненията на Христо Грозев, няколко български и няколко македонски медии. Всички, които ме познават, знаят, че от 2014 г. и дори по-рано пиша по различни теми, свързани с геополитиката, военните конфликти и военната индустрия и знаят, че написаното е мое мнение, отношение и убеждение.\"\nВ свой писмен отговор до македонската редакция на Радио Свободна Европа Тодоровски заяви, че твърденията на Грозев са плод на \"буйно въобръжение\" и декларира, че е готов да разкрие банковата тайна над сметките си.\n\"През последните няколко години не съм бил в България и не съм правил никакви банкови или други сделки с България. Всичко това може да бъде проверено и доказано\", добави той.\nТодоровски потвърди, че в момента живее в Москва, но отрече да работи под някаква форма за руските власти. По думите му в момента е трета година доктурантура в академията RANHiGS, известна като Президентската академия, и докторската му работа е пряко свързана с военните конфликти и военната индустрия. Между 2016 и 2018 г. също учи в Москва, където получава магистърска степен.\nСтатиите си като военен кореспондент от Украйна, публикувани в македонски и български проруски сайтове, Тодоровски обясни с три журналистически посещения там, организирани от руското военно министерство. Той добави, че в тях са участвали и десетки други чуждестранни журналисти.\n\"Каква е логиката, ако е фалшива новина или дезинформация, тя да бъде подписана с моето име и фамилия, и публикувана? Моите статии са мои авторски текстове, а не само няколко реда новини\", отговори още Тодоровски.\n\n\nКъде пише Дарко Тодоровски\nВ отговора си до македонската редакция на Радио Свободна Европа Дарко Тодоровски посочи, че от началото на руската инвазия в Украйна е публикувал няколко свои статии в българския сайт Pogled.info. И добави, че те са написани по време трите журналистически тура в контролирани от руските сили зони в Украйна.\nТодоровски подчерта, че текстовете му отразяват \"това, което видях в зоните на военните действия и това, което беше показано на нас, чуждестранните журналисти, от Министерството на отбраната на Руската федерация\".\nPogled.info е един от сайтовете, които според изследването на ФХСИ най-често разпространяват руска пропаганда от началото на пълномащабния конфликт в Украйна.\nПорталът Factcheck публикува свой анализ на съдържанието в това онлайн издание, според който то отразява всички основни наративи на Кремъл и от 24 февруари насам драстично е увеличило популярността си във Фейсбук.\nЕдна от дезинформациите, разпространявани най-активно в социалната мрежа в България именно от Pogled.info, според Factcheck, е за \"биолабораториите\" в Украйна, които руският президент Владимир Путин иска да унищожи.\nВ Северна Македония анализи на Тодоровски най-често са публикувани в портала Antropol, близък до партия \"Левица\". Формацията е представена от двамата депутати в македонския парламент и открито се заявява против НАТО. Това е единствената македонска партия, чието ръководство се е срещало с руския посланик в Скопие след началото на войната в Украйна.\nТодоровски се изявява като военен анализатор и политолог и в няколко други регионални медии и проруски сайтове в Северна Македония. Той е колумнист, военен наблюдател и експерт по международни отношения и в руския портал \"Балканист\". Изданието копира едно към едно името на англоезичното онлайн списание Balkanist, основано в Сърбия през 2013 г.\nДарко Тодоровски е роден в източния македонски град Делчево, познат още като Царево село. Той е разположен близо до българската граница - на 170 км на изток от Скопие и на 27 км западно от Благоевград."
	},
	{
		"title": "Три минути: Заплахите за студена зима без руски газ не се сбъднаха. АЕЦ “Белене” обаче пак изгрява",
		"url": "https://www.svobodnaevropa.bg/a/studena-zima-ruski-gas-belene/32219940.html",
		"text": "Добро утро. Най-важното днес:\n\nГазът поевтинява\nКои са новите оръжия, изпращани в Украйна\nСтивън Спилбърг и Андре Бретон\n\nДържавното газово дружество “Булгаргаз” предложи намаление на цената на газа с 25% до 135,30 лв./MWh. Може и да сте забравили, но това е почти 3 пъти по-малко от цената през септември, въпреки заплахите за “студена зима”.\nНито България, нито Европа се сринаха след драстичното намаляване на доставките на газ от Русия. В интервю за Свободна Европа икономистът Калоян Стайков обяснява на какво се дължи това. \nПомните ли АЕЦ “Белене”? Проектът беше започван и прекратяван няколко пъти. Сега служебният министър на енергетиката Росен Христов предлага България да изгради 4 нови ядрени реактора, два от които да са в Белене. Сагата с тази ядрена централа започва преди 40 години. Препоръчвам ви да си припомните “Кратък курс по история на АЕЦ “Белене” от Красен Станчев. \nДруга дългогодишна сага очаква развитие - овладяването на Пловдивския панаир от бизнесмена и почетен консул на Русия Георги Гергов. Колегите в “Булевард България” припомнят цялата история. \nАко харесвате този бюлетин, препоръчайте го на приятели и им изпратете линк за абонамент.\nПутин смени командващия в Украйна\nРусия изпраща лично началника на Генералния си щаб да ръководи частите, които осъществяват агресията срещу Украйна. Валерий Герасимов заменя Сергей Суровикин, известен като “генерал Армагедон”.\nРуските сили от месеци съсредоточават усилията си в градовете Бахмут и Соледар в източния регион Донбас. “Никой не брои мъртвите”, казват хората там, а тук разказваме какво се знае досега.\nУкрайна продължава да получава военна помощ. САЩ и Европа изпращат бронирани бойни машини \"Брадли\", \"Мардер\", \"Страйкър\", AMX-10. \"Не е танк, но може да бъде убиец на танкове\", казва американски генерал за бойните машини \"Брадли\".\nБлизо 100 украински войници ще бъдат изпратени в американския щат Оклахома, за да се обучават за работа със системите за противовъздушна отбрана „Пейтриът“. \nШвеция застава начело на ЕС\nПодкрепата за Украйна ще бъде първостепенна задача за председателството на Съвета на ЕС от страна на Швеция, каза премиерът на страната Улф Кристершон.\nА в България идва нова украинска посланичка. Без опит като дипломат. Била е мениджър, давала е сексологични съвети. Тук може да научите дали това е груба грешка или фин дипломатически трик. \nОнлайн търг с картина на световноизвестния художник на графити Банкси стана обект на хиляди “враждебни атаки” от руски IP адреси. Парите от търга са предназначени за подкрепа за Украйна.\nАко имате мнение по тези новини, коментирайте на страницата ни във Facebook или пишете на svobodnaevropa@rferl.org.\nТретият мандат\nПрезидентът Румен Радев продължава да пази мълчание за третия мандат. Христо Иванов от “Демократична България” каза, че нито ще търсят, нито ще приемат подкрепа, а ще поставят 5 големи национални задачи. Разбира се, ако те получат мандата. Кирил Петков от “Продължаваме промяната” каза, че в никакъв случай не може да са в общо коалиционно правителство с ГЕРБ. Може да си припомните какви са трите най-вероятни сценария за третия мандат. \nМВР е уволнило общо четирима служители заради нарушения във връзка с две прочули се трагични катастрофи - на “Черни връх” и на Околовръстното шосе в София. \nБългария предаде на Турция заподозрян за участие в терористичното нападение в Истанбул през ноември.\nСтанете част от общността на Свободна Европа във Viber, за да получавате всичко направо в телефона си.\nИ две за десерт\nСтивън Спилбърг разказва истории с камера от дете. Този път той засне собствената си история и това му донесе поредно отличие за режисура на наградите \"Златен глобус\". Той е Човек на деня на Свободна Европа.\nСъс сюрреализма са свързани много гении, адски индивидуалности и мегаломани, но Андре Бретон е признат за главен вдъхновител и организатор. Прочетете как продължава този епизод от поредицата на Пламен Асенов за Великите европейци.\nАбонирайте се за този бюлетин, за да получавате всяка сутрин в пощата си \"3 минути\" – преглед на най-важните новини.\nИскрено ваш,\nИван Бедров"
	},
	{
		"title": "Русия изпраща началника на Генералния си щаб начело на силите в Украйна",
		"url": "https://www.svobodnaevropa.bg/a/32219273.html",
		"text": "Москва сменя командващия на силите си в Украйна. Промяната беше обявена в сряда от от министъра на отбраната на Русия Сергей Шойгу, който назначи началника на Генералния щаб Валерий Герасимов за ръководител на инвазията.\nГерасимов ще замести Сергей Суровикин, който беше назначен на поста на 8 октомври. Преди това Русия не съобщаваше, че съществува такъв пост. По-рано през април генерал Александър Дворников беше назначен да наблюдава войната, която Русия започна в Украйна през февруари 2022 г.\nВ рамките на няколко дни след назначаването на Суровикин Русия започна да нанася удари по енергийната инфраструктура на Украйна. Първият такъв удар беше нанесен на 10 октомври, а последната значителна атака срещу инфраструктурата беше на 31 декември.\n\n\nСуровикин отговаря и за изтеглянето на руските сили от южната регионална столица Херсон през ноември, което се счита за неуспех за Москва на бойното поле.\nСлед новото пренареждане в сряда Суровикин ще стане един от тримата заместници на Герасимов, съобщиха от министерството. Той остава командир на военновъздушните сили.\nДругите двама заместници са армейски генерал Олег Салюков, който ще изпълнява длъжността командир на сухопътните войски, и генерал-полковник Алексей Ким, заместник-началник на Генералния щаб.\n\"Повишаването на нивото на ръководство на специалната операция е свързано с разширяването на мащаба на поставените задачи и необходимостта от организиране на по-тясно взаимодействие между войските\", казаха още от министерството.\nГерасимов е подложен на остри критики от военни блогъри, подкрепящи войната, за неуспехите на Русия на бойното поле и невъзможността да осигури бърза победа в кампания, каквато Кремъл очакваше.\nПрез последните дни уските сили водят тежки сражения около град Соледар в Източна Украйна. Министерството на отбраната на Украйна съобщи, че руските сили, включително тези на наемническата групировка \"Вагнер\", са понесли \"колосални загуби\" в опитите си да превземат града."
	},
	{
		"title": "\"Булгаргаз\" предлага с 25% по-ниска цена на газа за февруари",
		"url": "https://www.svobodnaevropa.bg/a/32219105.html",
		"text": "„Булгаргаз“ предложи с 24,5% по-ниска цена за природния за февруари. От държавната компания са внесли искане до Комисията за енергийно и водно регулиране (КЕВР) цената за мегаватчас да падне от настоящата си стойност 179,33 лв. до 135,38 лв.\nПрез уикенда за значително намаление през февруари намекна и изпълнителната директорка на „Булгаргаз“ Деница Златева.\nОкончателно цената за природния газ за февруари трябва да бъде потвърдена от КЕВР на 1 февруари.\n\n\nПрез лятото на 2022 г. цената на природния газ достигна до рекордни стойности, както на европейските пазари, така и в България. Това се случи заради политиката на Русия, която от края на 2021 г. започна изкуствено да повишава цените на горивото като намаляваше обема на доставките. След началото на войната в Украйна и заради санкциите, наложени от ЕС, вносът на руски газ падна до рекордни стойности.\nРуската държавна „Газпром“ прекрати изцяло доставките до България в нарушение на дългосрочния си договор с „Булгаргаз“ през април.\nЦените в Европа започнаха да падат постепенно през есента и достигнаха най-ниското ниво след руската инвазия в началото на февруари. Това се случи заради изграждането на нова инфраструктура и намирането на нови доставчици.\nОсвен заради цялостния спад на цените в България те паднаха няколко пъти, след като започна вносът на пълен капацитет по дългосрочния договор за доставка от Азербайджан и откриването на газовата връзка между България и Гърция, която се строеше в продължение на години.\nТемата за природния газ, как са правени доставки и на какви цени се превърна в една от основните по време на предизборната кампания преди вота през октомври."
	},
	{
		"title": "Стивън Спилбърг и киното като начин на сплотяване",
		"url": "https://www.svobodnaevropa.bg/a/32218395.html",
		"text": "Независимо дали с трилъри, приключенски, исторически или дори детски филми, Стивън Спилбърг печели сърцата на кинофенове и критици по целия свят от над четири десетилетия. Носител е на три награди \"Оскар\" за режисура и редица \"Еми\", БАФТА, \"Сезар\".\nВъв вторник той получи и \"Златен глобус“ за най-добър режисьор за автобиографичния си филм \"Семейство Фейбълман\", който получи наградата за най-добра драматична продукция.\n\nСпилбърг изчаква десетилетия, докато направи лентата. По време на пандемията от коронавирус решава, че моментът за това е дошъл.\n\"Започнах да си мисля коя е неразказаната история, за която ще съм гневен на себе си, че не съм разказал някой ден\", казва той пред Ню Йорк Таймс. Отговорът винаги е един и същ - това е времето между 7 и 18-годишна възраст, когато се оформя като характер.\n\"Всичко, което съм направил досега, ме е подготвило най-накрая да съм откровен за това, че не е лесно да си дете\", казa Спилбърг по време на церемонията по награждаването. ​\"Всички виждат в мен история за успеха. Но никой не знае кои сме наистина, докато не сме достатъчно смели да го кажем на всички.\"\nИстория и популярна култура\nСпилбърг е роден на 18 декември 1946 г., Синсинати, Охайо, и израства във Финикс, Аризона. По-късно учи кино в колеж в Калифорния. Още като тийнейджър започва да прави любителско кино, като 40-минутният му военен филм \"Бягство за никъде\" (1962) получава награда от филмов фестивал.\nПо времето, когато е в училище, да имаш собствена камера е рядкост. Спилбърг използва това както за да се занимава с любимото си хоби, така и за да улесни социалния си живот, като снима популярните деца, които обичат да са в центъра на вниманието.\n\n\n\nКамерата беше един вид социален паспорт за мен\n\n\n\n\"Камерата беше един вид социален паспорт за мен. Страстта ми беше да разказвам истории, но също много исках да принадлежа някъде, където не бях поканен\", казва той пред Ню Йорк Таймс.\nПървият филм, с който се прочува, е трилърът от 1975-а \"Челюсти\". Той получава номинация за Оскар за най-добър филм, а музиката за него от Джон Уилямс печели Оскар. Оттогава композиторът почти неизменно е част от екипа на Спилбърг в повечето му продукции.\nДруги успешни ранни филми на режисьора са \"Близки срещи от третия вид\" (1977 г.), \"Извънземното\" (1982 г.) и поредицата \"Индиана Джоунс\". По това време той често редува развлекателни и социално ангажирани филми.\nЕдин от първите филми, с които изследва сериозни исторически теми, е \"Пурпурен цвят\". Той засяга живота на афроамериканските жени в началото на XX век, изпълнен с домашно насилие, бедност, расизъм. По-късно с историческата си драма \"Спасяването на редник Райън\" получава и един от Оскарите си за най-добър режисьор.\nС годините социалното значение на работата му става все по-важна за него - \"защото съм по-възрастен\", казва. \"Ако имам избор между филм, който е 100 процента за публиката, и филм, който казва нещо за миналото - който резонира в мен или повдига разговор, който може би е бил забравен, както с \"Мюнхен\" - винаги ще избера историята пред популярната култура\", добавя Спилбърг.\nШиндлер и Холокостът\nПрез 1993 г. двете неща все още се преплитат. Едновременно излизат блокбъстъра \"Джурасик парк\" и драмата за Холокоста \"Списъкът на Шиндлер\", която донася на Спилбърг един от трите Оскара за най-добър режисьор.\nОсвен че разказва дълбоко въздействащата история на германския индустриалец, спасил над хиляда евреи, филмът е по-специален и за самия Спилбърг. Неговите баба и дядо по бащина линия са украински евреи, емигрирали през 1900-те в САЩ. Роднини на семейството загиват в Полша и Украйна няколко десетилетия по-късно.\nСпилбърг казва пред Ню Йорк Таймс, че като малко дете научава числата от номерата, татуирани на ръцете на унгарски бегълци от Холокоста, на които баба му по това време преподава английски. Холокостът \"винаги е бил в съзнанито ми\", казва режисьорът.\nВ гимназията той често е бил жертва на антисемитски атаки. \"Удряха ме и ме ритаха. Два пъти ми е кървял носът. Беше ужасно\", казва той.\nПрез 1994 г. основава фондация \"Шоа\" в САЩ, с която да събира свидетелства от оцелели от Холокоста. По-късно нейната мисия се разширява до това да се бори с омразата, която според Спилбърг е станала нещо обичайно за света и засяга всякакъв вид малцинства, не само евреите.\n\"Омразата си е омраза, а последиците от нея изискват от всички нас да си пазим гърба и да се защитаваме един друг. Никой от нас не би могъл отново да бъде страничен наблюдател\", казва Спилбърг.\nДнес\nПрез новото хилядолетие Спилбърг остава също толкова продуктивен и успешен. Негова заслуга е един от най-обичаните детски анимационни филми - \"Шрек\", излязъл през 2001 г.\nСъщата година излиза научно-фантастичният\"Изкуствен интелект\" с участието на Джъд Лоу. Следват \"Война на световете\" и \"Мюнхен\" (2005 г.), \"Линкълн\" (2012 г.), \"Пощата\" (2017 г.), както и мюзикълът \"Уестсайдска история\" (2021 г.)\nРаботата му го среща със съпругата му - актрисата Кейт Капшоу, която той кани да участва във втория филм от поредицата за \"Индиана Джоунс\". Капшоу по своя инициатива се отказва от протестантството и приема юдаизма преди двамата да се оженят през 1991 г. Двамата имат пет деца."
	},
	{
		"title": "Онлайн търг с картина на Банкси стана обект на хиляди \"враждебни атаки\" от Русия",
		"url": "https://www.svobodnaevropa.bg/a/32218993.html",
		"text": "Онлайн търг с картина на световноизвестния художник на графити Банкси стана обект на хиляди “враждебни атаки” от руски IP адреси, съобщи Гардиън, позовавайки се на организаторите от фондация Legacy of War.\nАртистът обяви за продажба с онлайн наддаване 50 копия на своя творба, изобразяваща мишка, плъзгаща се по стената на кутия с надпис “чупливо”, чиято начална цена е 5000 биртански паунда всяко. Парите от търга са предназначени за подкрепа за Украйна.\nФеновете на Банкси трябваше да си направя предварително онлайн регистрации за наддаването, но според фондацията този процес е бил затруднен от около 3500 “враждебни атаки” от Русия.\n“В момента преглеждаме регистрациите и скоро ще уведомим успешните кандидати”, обяви благотворителната орган изация, базирана в Лондон, уточнявайки, че е получила над 1 милион заявки за участие в търга.\nГардиън цитира самия Банкси, който казва, че е избрал да си партнира с Legacy of War в събирането на дарения за Украйна, защото е видял екип на фондацията в Киев и предградията му по време на посещението си миналата година.\nСредствата, събрани от търга, ще бъдат използвани за закупуване на нови линейки и помощни превозни средства, които да се използват за спасяването на хора с увреждания, възрастни хора и цивилни пострадали във войната.\n“Ще изпратим генератори, газови нагреватели и захранвани със слънчева светлина лампи на общности, които са изправени пред бруталната зима без електричество”, каза главният изпълнителен директор на фондацията Джайлс Дюли, цитиран от Гардиън.\nКакто е известно, Банкси потвърди, че е автор на седем улични изображения в Киев, Ирпен, Бородянка и Гостомел. Едно от тях обаче впоследствие беше задигнато заедно с изолацията на фасадата, на която беше нарисувано.\nСтенописът все пак беше открит в добро състояние и се пази под охрана от полицията, но кражбата му предизвика обществена дискусия в Украйна какво да се прави с произведенията на Банкси, които са рисувани върху сгради, планирани за разрушаване."
	},
	{
		"title": "\"Никой не брои мъртвите\". Какво се случва в източния украински град Соледар",
		"url": "https://www.svobodnaevropa.bg/a/32218447.html",
		"text": "Превзели ли са руските сили малкия град Соледар в източния украински регион Донбас, който се намира в непосредствена близост до основната им цел Бахмут?\nОтговорът на този въпрос от най-горещата точка на войната в момента е противоречив. От частната военна компания \"Вагнер\" , чиито наемници се сражават основно там от руска страна, съобщиха, че Соледар вече е изцяло под техен контрол. Според Киев обаче е превзета само част от града и боевете продължават.\nОт няколко седмици двете страни водят там ожесточени сражения с много жертви.\nНа 11 януари британското военно министерство съобщи, че руските военни части са овладели почти цялата територия на Соледар. Същата информация разпространи предишната вечер и Денис Пушилин, назначеният от Русия ръководител на т. нар. Донецка народна република.\nРазпространено беше и изявление от името на създателя на \"Вагнер\" Евгений Пригожин, в което се казва, че наемниците са \"поели контрол над цялата територия на Соледар\". В него се уточнява, че в центъра на града са обкръжени вражески бойци и се водят сражения.\nПригожин отбелязва още, че превземането на Соледар е благодарение изцяло на частната му армия и в щурма не са участвали части на редовните руски сили. Публикувана беше и негова снимка, на която се вижда заедно с бойци от \"Вагнер\". Държавната агерция РИА Новости твърди, че тя е направена в една от солните мини на града.\n\n\n\n\n \n\nОтделът за стратегически комуникации (СтратКом) на Въоръжените сили на Украйна обаче съобщи, че анализ показва, че подземните галерии в Соледар се отличават драстично от тази, в която се е снимал Пригожин. По всяка вероятност това е станало района на Владимировка в Донецка област, на около 150 км по права линия от Соледар , уточниха от службата и публикуваха сравнителни кадри.\n\nОсвен това, твърденията на Пригожин, че градът е превзет от \"Вагнер\" не бяха потвърдени официално от Москва. Ходът на \"специалната военна операция\", както нарича Кремъл войната в Украйна, бележи \"положителна динамика\", каза прессекретарят на руския президент Владимир Путин - Дмитрий Песков. В отговор на журналистически въпрос дали превземането на Соледар той призова \"да изчакаме все пак официалните изявления. По думите му успехът във военните действия ще са постигнати, когато бъдат изпълнени целите, поставени от върховния главнокомандващ.\nПоследва официално изявление на руското министерството на отбраната, в което се казва, че боевете между украинските и руските войски в Соледар продължават. Според комюникето въздушнодесантни части на Русия са блокирали северната и южната част на града. А \"въздушно-космическите сили нанасят удари по крепостите на врага\". В града се сражават щурмови отряди, допълниха от ведомството.\nКиев също твърди, че градът е превзет само наполовина, макар че информациите се разминават. Президентският съветник Алексей Арестович каза, че източните покрайнини са окупирани от руски войски, но западните и северните все още се контролират от украинската армия.\nУкраинската зам.-министърка на отбраната Анна Маляр написа в Телеграм:„След понесените загуби врагът отново размести своите части, увеличи броя на вагнеровците, опитва се да пробие нашата отбрана и да превземе напълно града, но не успява\".\nОт ведомството съобщиха, че руските сили понасят \"колосални загуби\", като определиха продължителна руска офанзива като \"маниакална\".\n\"Страна на мазохисти. Дори, след като понесе колосални загуби, продължава маниакално да се опитва да завладее Соледар - домът на най-голямата солна мина в Европа\", написа Министерството на отбрана в Туитър.\nГенералният щаб на Украйна твърди, че Русия е загубила около 490 войници само на 10 януари, като тези жертви са увеличили предполагаемия брой на загиналите от руска страна на близо 113 000 души. Москва не потвърждава тези данни.\nУкрайна твърди, че руските войски са се прегрупирали по време на обявеното от Русия прекратяване на огъня, което беше нарушено, по време на отбелязването на Коледа по \"стар стил\" (7 януари). Според Киев целта е била именно превземане на Соледар и неговите солни мини и неизползвани подземни тунели.\n \nАмериканският Институт за изследване на войната (ISW) в последния си доклад за събитията на фронта също посочва, че руските войски все още не са успели да превземат напълно Соледар.\n\nISW пише, че негови експерти са видели кадри на бойци на \"Вагнер\" в центъра на Соледар, но е доста трудно да се прецени кой точно контролира определени квартали, тъй като ситуацията може да се промени много бързо по време на улични боеве.\n\n\"Дори и да се вярва на най-смелите руски твърдения, превземането на Соледар няма да доведе до незабавно обкръжаване на Бахмут. Контролът над Соледар няма непременно да позволи на руските сили да контролират ключови украински линии за доставки, водещи до Бахмут\", се казва още в доклада на института.\n \n\n\n\n\n \nУкраински военнослужещ пък коментира пред екип на Си Ен Ен, че\nникой не може да каже с точност какво точно контролира всяка от страните, защото \"в града има огромна \"сива зона\", която всички твърдят, че контролират, но това са само празни думи\".\n \n\"Никой няма да ви каже колко са загиналите и ранените, защото никой не знае със сигурност. Никой не брои мъртвите\", добави украинският войник.\n \nПредседателят на Донецката областна военна администрация Павел Кириленко съобщи, че в Соледар са останали 523 цивилни (от 10 000 население преди войната), предимно хора на над 50 години.\n\"Някои от тях са решили да напуснат сега, но това е невъзможно поради интензивните военни действия\", добави той.\nНа 9 януари президентът на Украйна Володимир Зеленски нарече действията на руските войски край Соледар \"лудост\" и благодари на военните, които се сражават там, че са спечелили \"допълнително време и допълнителни сили за Украйна\".\nДва дни по-късно главният секретар на НАТО Йенс Столтенберг коментира събитията край Соледар и Бахмут на среща с ръководителя на ЕК Урсула фон дер Лайен. Според него ожесточените боеве демонстрират смелостта на украинските сили и в този ключов момент от войната \"трябва да направим повече и то по-бързо“ във военната подкрепа за Украйна."
	},
	{
		"title": "Украински войници ще започнат обучение за системите \"Пейтриът\" в американския щат Оклахома",
		"url": "https://www.svobodnaevropa.bg/a/32218340.html",
		"text": "Близо 100 украински войници ще бъдат изпратени в американския щат Оклахома, за да се обучават за работа със системите за противовъздушна отбрана „Пейтриът“. Новината беше съобщена от пресслужбата на Пентагона.\nПреди седмици САЩ обяви, че ще предостави на Украйна една батарея от американските системи. Това се случи след посещението на Володимир Зеленски във Вашингтон, където той се срещна с американския си колега Джо Байдън.\nВ продължение на месеци Киев отправяше молби за предоставянето на подобна отбранителна мощност, с която да се гарантира по-добра охрана на небето и намаляването на пораженията от нападенията с ракети и дронове от страна на Русия.\n\n\n„Обучението на украинските сили за опериране със системите „Пейтриът“ ще започне още следващата седмица във Форт Сил, Оклахома“, каза прессекретарят на Пентагона бригаден генерал Пат Райдър. Той добави, че обучението се очаква да продължи няколко месеца.\nВ последните месеци Русия увеличи значително атаките с ракети и дронове срещу критична инфраструктура, но също и срещу украинските градове. С подобни действия беше разрушена значителна част от електрическата инфраструктура на Украйна, а по-късно в цели на руската армия се превърнаха и топлоцентралите. Така милиони украинци се оказаха без ток и отопление от началото на зимата.\n„Пейтриът“ (от англ. Patriot - Phased Array Tracking Radar for Intercept on Target) е система за противовъздушна отбрана земя-въздух. Тя е дислоцирана за пръв път през 80-те години на 20 век. Системата може да сваля самолети, крилати ракети и балистични ракети с по-малък обсег.\nЕдна батарея „Пейтриът“ може да се нуждае от до 90 войници, които да работят с нея и да я поддържат. Една от причините САЩ да се колебаят дълго преди да обявят, че ще предоставят такава система на Украйна, е че в страната в момента няма обучени военни, които да работят с нея. Вашингтон отказва да изпрати войници в Украйна, защото това може да се приеме от Русия като участие на САЩ във войната."
	},
	{
		"title": "\"Брадли\", \"Мардер\", \"Страйкър\". Как новото въоръжение, обещано на Украйна, ще ѝ помогне на фронта",
		"url": "https://www.svobodnaevropa.bg/a/32217254.html",
		"text": "Бронирани бойни машини \"Брадли\", \"Мардер\", \"Страйкър\", AMX-10 - това включва новият заявен от САЩ и Европа арсенал за армията на Украйна.\nВ петък бяха обещани доставки на \"Брадли\" М2 (Bradley) M2 от САЩ, \"Мардер\" (Marder) от Германия и AMX-10 RC от Франция. В понеделник Пентагонът заяви, че ще достави и бронирани транспортни машини за пехотата \"Страйкър\" (Stryker) като част от поредния пакет военна помощ от САЩ.\nБронираните машини ще пристигнат в Украйна в момент, в който най-големият военен конфликт в Европа след Втората световна война ще навърши една година, след като на 24 февруари 2022 г. Русия нападна Украйна. Интензивните боеве продължават в източните и южните региони - Донбас. Москва редовно нанася ракетни удари и удари с дронове по гражданската енергийна инфраструктура на Украйна и предизвиква редовно прекъсване на електроснабдяването, отоплението и водоснабдяването в цялата страна.\nУкраински официални лица предупреждават, че Москва може да планира мащабна офанзива през следващите седмици.\nКиев има нужда от танкове, за да изгради механизирани сили в търсене на победа след повече от 10 месеца война.\n\"Няма разумна причина, поради която Украйна все още не е снабдена със западни танкове\", заяви президентът Володимир Зеленски във видеообръщение на 4 януари.\nЗа тежко въоръжение като модерни танкове и самолети Киев настоява пред западните си партньори от самото начало на войната. Западът доставя оръжие, военно оборудване и боеприпаси на нападната страна, като само военната помощ от САЩ е на стойност 20 млрд. долара. Все още се въздържа да изпрати тежки танкове, но скоро и това табу може да падне - след пробива с доставки на установки HIMMARS и обещаните системи \"Пейтриът\", все по-често се говори за доставка на германски танкове \"Леопард 2 (Lepoard 2) и английски \"Чалънджър\" (Challenger\") .\nПърво ще дойдат бронираните машини. Какви са те и как ще помогнат на Украйна на фронта?\nОфициално обещано\nСАЩ заявиха, че ще предоставят 50 бойни машини \"Брадли\" М2 (Bradley M2), а Германия - 40 бойни машини на пехотата \"Мардер\" (Marder). Франция пое ангажимент да изпрати нови оръжия - бронирани автомобили AMX-10 RC.\nПредстои доставката на 120 модернизирани в Чехия танкове Т72, като ремонтът им в чешката фабрика Ескалибур беше платен от САЩ и Нидерландия. Чешкият президент Петр Фиала дори постави автографа си с послание на един от танковете: \"На смелите защитници на Украйна\".\n\n \nКакво точно предоставя Западът сега и дали бойните машини на пехотата са стъпка към осигуряване на защитата и ударната мощ, от която Киев има нужда?\nНе е танк, но може да бъде убиец на танкове\n\"Брадли\" М2 e работният кон на американската армия от 80-те години на 20 век. Екипажът на машината се състои от водач, командир и мерач, а в задния отсек се транспортират още 6 напълно въоръжени войници. Във версията, предназначена за разузнаване, към екипажа се добавят още двама разузнавачи. По данни на Military-today.com по време на войните в Ирак машината е унищожила повече танкове съветско производство, отколкото танкът \"Ейбрамс\".\n\"Брад\"... НЕ е танк, - но може да бъде убиец на танкове… и бронетранспортьор\", написа в туитър американският генерал от резерва Марк Хертлинг. Той е бивш командир на Сухопътните войски на САЩ в Европа 2011-2012, на многонационална дивизия \"Север\" в Ирак 2007-2009 г., има и опит като “танкист” от първата иракска война.\n\nХертлинг споделя опита си с \"Брадли\" от Ирак в публикация в Тhebulwark. Силите на Садам Хюсеин разполагаха предимно със съветско оръжие. Куполът на \"Брадли\" е снабден с 25-милиметрово оръдие М242, наричано Bushmaster и сдвоена с него 7,62 мм картечница M240. Оръдието произвежда 200 изстрела в минута и може да използва бронебойни и кумулативни боеприпаси. Те поразяват по-леко бронирани машини, като има много случаи и на унищожени съветски танкове при по-близка стрелба или попадения в “слаби места”.\nЗа украинските войници, които се опитват да изтласкат руската армия от позициите, които тя укрепва от месеци (и дори години), разликата между това да напредваш пеша с пушка в ръка или да напредваш с \"Брадли\" през окопи и полета е огромна. “По време на бойните действия нашият екипаж унищожи вражески камиони, иракски бойни машини на пехотата и дори ранни модели руски танкове - и това дори не включва основното оръжие на \"Брадли\" за унищожаване на танкове”, пише Хертлинг. Той говори за устройството за изстрелване на противотанкови ракети, с които е въоръжена машината.\n\n\nУправляемите ракети, който изстрелва бойната машина за пехотата, са известни със съкращението TOW. След като бъдат изстреляни, стрелецът или командирът ги проследяват с оптика и могат да променят траекторията им, като ракетата остава свързана с пусковата установка с тънка жица. По спецификации обсегът на тези ракети е 3750 метра - след това медната жица свършва. Украинската армия вече използва ракети TOW от самостоятелни пускови установки, който бяха дарени от САЩ.\nХертлинг разказва, че всяка от ракетите, изстрелвани от неговите войници в Ирак, е поразила целите си на много голямо разстояние. “За сравнение, повечето руски танкове имат ефективен обсег между 1900 и 2500 метра (това е при добре обучен танков екипаж, какъвто все още не съм видял в руската армия), така че TOW осигурява значителна дистанция”, написа генералът..\n\"Брадли\" могат да осигурят \"подкрепа както на настъпателни, така и на отбранителни операции, предоставяйки ниво на огнева мощ и броня, което ще донесе предимства на бойното поле, докато Украйна продължава да защитава родината си\", заяви на 5 януари говорителят на Пентагона бригаден генерал Пат Райдър.\nОще убийци на танкове\nГерманската машина \"Мардер\" също е ефективно противотанково оръжие, според експертите. Силата му идва от противотанкова управляема ракетна система, наречена MILAN, в допълнение към 20-милиметрово оръдие.\nФренските боринирани превозни средства AMX-10 в някои източници са класифицирани като \"лек танк\", в други - като \"колесен танк\". AMX-10 са шестколесни, а не верижни превозни средства. Тяхната сила е в 105-милиметрово оръдие, монтирано на купола. С подхоящия заряд то покрива стандарта на НАТО за поразяване на танкови цели.\nГенерал Хертлинг описва и френския AMX-10 RC като \"убиец на танкове\" и \"страхотен комплект\".\n \nДобри за защита на пехотата и за близък бой\nАмериканските \"Страйкър\" не са мощни и защитени като танковете. Осемколесната бронирана бойна машина, създадена от General Dynamics Land Systems, може да работи в сняг, кал и пясък, въпреки че мобилността извън пътя е донякъде ограничена поради липсата на вериги.\n\"Украинците се нуждаят от бронетранспортьори и при липса на други държави, които да ги предоставят, това е, което имаме на въоръжение\", каза говорител на Пентагона, цитиран от \"Политико\".\n\"Не е толкова добър, колкото \"Брадли\" за танков бой, но е добър за защита на пехотата и за близък бой\", каза той.\n\"Скокът\" HIMARS \nЗападът вече изпрати оръжия и военно оборудване за десетки милиарди долари на Украйна - част от него още преди инвазията на 24 февруари.\nОт началото на руската инвазия САЩ изпратиха военна помощ на стойност 20 млрд. долара. През лятото Вашингтин направи \"скок\", като изпрати на Украйна артилерийски системи с голям обсег на действие, наречени HIMARS. Смята се, че те изиграха решаваща роля в успешните контраофанзиви на Украйна в Харков и Херсон.\nПреди инвазията собственият арсенал от бронирана техника на Украйна наброяваше около 6500 танка, според официалните изявления, плюс около 7000 бойни машини. Преобладаващата част представляваха остаряла техника от съветската епоха, понякога след съмнителен ремонт.\nПрез последните 10 месеца Украйна е получила и над 230 съветски танка от Чешката република и Полша.\nУкраинските военни твърдят, че са унищожили над 3000 руски танка. Според холандската изследователска група Oryx, която води статистика на документираните случаи на извеждане от строя на руска военна техника, броят им е около 1600.\nВъпреки тази ясна ескалация на военната помощ, Западът продължава да не желае да предостави тежките танкове, за които Киев настоява. Киев иска и модерни изтребители, като американските F-16.\nСАЩ вече отстъпиха на исканията на Киев и ще дарят ПВО система. Посещението на Володимир Зеленски в САЩ дойде с новината, че Вашингтон предоставя на Киев система за противовъздушна отбрана \"Пейтриът\" (Patriot).\nВъв вторник Washington Post съобщи, че Пентагонът планира обучения на украински войници как да боравят с \"Пейтриът\" системи в база в Оклахома.\n\n\nПсихологическа бариера\nSky News, позовавайки се на пожелал анонимност източник, съобщи, че Великобритания обмисля да дари 10 бойни танка \"Чалънджър 2\" (Challenger 2).\nСпоред източниците на британската медия това се прави, зa се преодолее психологическата бариера, която от началото на войната на Русия досега пречи на съюзниците да дадат западни танкове на Украйна.\nТакъв е примерът с германските танкове \"Леопард 2\". Около 2000 такива танка са на въоръжение в Европа в 13 държави и няколко от тези страни изявиха желание да ги дарят на Украйна. Последно The Wall Street Journal съобщи, че Полша обмисля възможността да достави бойни танкове, след като получи вече договорените нови машини от Южна Корея и САЩ. Тъй като \"Леопард 2\" са произведени в Германия, ще е необходимо одобрението на Берлин.\nТанктът \"Леопард\" е в състояние да пробие челната броня на съветския танк Т-72 от 2000 метра, а тази на Т-62 - от повече от 4000 метра. И двата танка се използват от руската армия в Украйна. Британската армия се гордее, че \"Чалънджър 2\" никога не е попадал във вражески ръце, въпреки, че участвал във войната в Ирак.\nСАЩ все още не разглеждат възможността за изпращане на танкове \"Абрамс\", които тежат 55 тона и разчитат на турбинен двигател, който изразходва много гориво, заяви високопоставен служител на администрацията, цитиран от The Washingtoin Post. Освен това машините са склонни към повреди и изискват опит в поддръжката.\nЩе падне ли табуто за танкове?\nДоставката на бойни машини за пехотата на Украйна е огромен пробив, какъвто бяха и доставките на HIMMARS и обещаните системи \"Пейтриът\".\nВ публикация във Facebook след обявяването на доставки на бойни машини \"Брадли\" и \"Марден\" външният министър на Украйна Дмитро Кулеба приветства решението и изглежда ще продължи да настоява за танкове.\n\n \n\"Времето за табута по отношение на оръжията отмина\", пише той. \"Навлизаме в решителната фаза. Целта може да бъде само една: победата на Украйна.\"\nПо време на посещението на Зеленски във Вашингтон през декември президентът на САЩ Джо Байдън изрази опасения, че предоставянето на модерни танкове и оръжия с голям обсег може да наруши единството на НАТО в подкрепа на Украйна.\n\n\n\"Те не искат да воюват с Русия\", каза Байдън за членовете на НАТО.\nАко Великобритания наистина даде \"Чалънджър 2\" (Challanger 2), това означава, че и това табу в НАТО ще падне.\nА ако Украйна се сдобие със западни танкове, това може да бъде нов етап в отблъскването на руските сили."
	},
	{
		"title": "Външната министърка на Германия посети Харков и обеща \"още военни пратки\"",
		"url": "https://www.svobodnaevropa.bg/a/32218304.html",
		"text": "Германската министърка на външните работи Аналена Бербок посети украинския град Харков, предаде ДПА. На място тя каза, че Берлин ще предостави на Киев допълнителна хуманитарна помощ, която включва генератори и гориво, както и „още военни пратки“.\nХарков е един от големите градове, които се намират в Източна Украйна в близост до фронтовата линия, където в момента се водят най-тежки боеве. Руската армия не спира с опитите си да превземе населеното място, в което живеят около 1 млн. души.\n\n\nБербок беше придружена от украинския си колега Дмитро Кулеба и украинския посланик в Германия Олексий Макеев. Тя осъди руските атаки срещу Харков и обяви, че целта на посещението е била да види с очите си каква е ситуацията в града.\n„Най-много искам да чуя гражданите, които са толкова тежко ударени от войната в тази студена зима, когато температурите падат до -15 градуса“, каза тя. Дойче Веле съобщава, че Бербок е говорила още за пораженията по ключова украинска инфраструктура, а също е посетила детска болница в един от най-тежко пострадалите райони.\nПо думите ѝ въпреки германската помощ за фронта и гражданите, Берлин не се отказва и от това да помогне за присъединяването на Украйна към ЕС. Бербок каза още, че Германия ще предостави и 20 млн. евро за увеличаване на достъпа до интернет терминалите „Старлинк“.\n\n\nМалко след посещението на Бербок в Харков лидерът на местната власт Олег Синехубов съобщи, че градът е бил бомбардиран от руската армия. В Телеграм той призова гражданите да останат в бомбоубежищата.\nВ началото на войната Германия беше сред държавите, които имаха по-консервативна позиция за предоставянето на оръжие за Украйна. По-късно това се промени и Берлин започна да доставя големи количества бронирани машини, артилерийски способности и дори системи за противовъздушна отбрана. Преди дни беше съобщено за доставка на бойни машини за пехотата „Мардер“.\nВъпреки обявеното от Владимир Путин прекратяване на огъня за Коледа, която руснаците и част от украинците отбелязват в първите дни на януари, руската армия извърши атаки, включително и срещу Харков. Най-тежка остава ситуацията в Бахмут и Соледар, където руските сили концентрират най-сериозната част от атаките си."
	},
	{
		"title": "\"Поведението на Русия излиза по-скъпо\". Икономистът Калоян Стайков пред Свободна Европа",
		"url": "https://www.svobodnaevropa.bg/a/32217187.html",
		"text": "Рекорден ръст на цените, студени домове, фалити на предприятия и срив на икономиката. Такъв резултат предвиждаха някои политици и анализатори, ако България не поднови газовите доставки от Русия.\nВсъщност нито в Европа, нито в България се забелязват признаци за подобна апокалиптична картина, каза в Студио България на Свободна Европа Калоян Стайков, икономист от Института за енергиен мениджмънт.\nСпоред него това се дължи на различни фактори като инвестициите в нова инфраструктура, търсенето на алтернативни трасета, а също и на по-топлата зима досега. В същото време в Европа всички участници на пазара, от бизнеса до битовите потребители, са променили поведението си и са намалили потреблението.\n\"Не е въпросът дали само тази зима Европа ще изпита затруднения, тъй като в същата ситуация бяхме и миналата зима. Проблемът е да се реши генерално недостигът на енергия в Европа, който проблем все още не е решен\", смята Стайков.\nПо думите му, остава проблемът, че вече една година липсва прозрачност по отношение на това как се осигуряват доставките на природен газ за страната. Това пък оставя без категоричен отговор въпроса да България е успяла да преодолее газовата си зависимост от Русия.\n\"Единственото, което знаем, е че от юли получаваме за пръв път пълните количества от Азербайджан и, съответно, от ноември ги получаваме и на ниска цена. Това е, в общи линии, информацията, с която разполагаме. Всичко останало е пълна мъгла. Не знаем кои са доставчиците, не знаем какви са търговете, не знаем при какви условия се случват те\", коментира икономистът.\nСпоред него всичко това води до големи проблеми за бизнеса, който работи в ситуация на несигурност, не може да прави точни прогнози и да планира дейността си.\nСтайков критикува и действията на държавата, тъй като подкрепата към бизнеса не включва помощи за природния газ. Освен това там, където я има, държавната помощ е насочена за всички по равно, а не за тези, които най-много се нуждаят от нея.\n\"Все още нямаме енергийна стратегия, която всъщност трябва да даде отговор на този въпрос - къде точно стои газовият сектор в икономическото развитие на страната\", обобщи Калоян Стайков.\nМожете да слушате Студио България и в Spotify.\nЕто пълния текст на интервюто:\n- Сбъднаха ли се прогнозите за енергийния апокалипсис в Европа заради действията на Русия?\n- За апокалипсис не, но със сигурност имаше промяна в поведението на всички пазарни участници, включително бизнес и домакинства. Т.е. наблюдаваме сериозно намаление на потреблението на природен газ в сравнение с предната година, което, естествено, е най-лесно да се обясни с високите цени – когато цената расте, потреблението намалява.\nГолемият въпрос беше дали това ще доведе до икономически спад, рецесия и други подобни неща, каквито за момента не виждаме, или поне е трудно да ги съотнесем директно към намалените доставки на природен газ, тъй като има редица други фактори, които също допринасят в тази посока. Например нулевата COVID политика в Азия, увеличаващите се лихви на централните банки, като цяло пренастройване на икономическо процеси, продължаващи промени във верига на доставки. Така че има доста фактори, които влияят точно в тази посока. Със сигурност енергийните доставки не помагат в това отношение, но пак казвам – трудно е да се каже какъв точно е приносът за това забавяне.\n\n\n\nПроблемът е да се реши генерално недостигът на енергия в Европа, който проблем все още не е решен\n\n\n\nИ, естествено, това не е един епизод. Не е въпросът дали само тази зима Европа ще изпита затруднения, тъй като в същата ситуация бяхме и миналата зима. Проблемът е да се реши генерално недостигът на енергия в Европа, който проблем все още не е решен. Тепърва предстои всъщност да видим решение на този проблем. Надявам се през тази, през следващата година.\nСтъпки в тази посока вече се правят – договарят се нови дългосрочни договори. Например Германия сключи такъв с Катар. Строят се терминали за регазификация, увеличава се добив на природен газ в страните, които добиват. Инвестира се допълнително увеличаване на капацитета на терминали за втечняване на природен газ. Така че работи се в тази посока, но отново големият въпрос остава – как може да се намери тази пресечна точка между търсене и предлагане, защото всички тези проекти отнемат време, отнемат финансиране. Има непредвидени аварии, например, така че има много фактори, които влияят в тази посока.\nНакратко за момента със сигурност апокалипсис няма, ситуацията е доста по-добра от очакваната. От една страна благодарение на топлата зима, от друга благодарение на повечето вятър, съответно повече генерация на електроенергия от вятърни централи и, не на последно място, намаленото потребление на природен газ, което със сигурност помага. Това нещо трябваше да се случи и е наистина обнадеждаващо, че има движение в тази посока.\n\n\n- Споменахте регазификация, плаващи терминали, топлата зима, но това ли е причината преди дни да бъде регистрирана най-ниската цена на газа на европейската борса, или има и нещо друго?\n- Това са няколко фактора, които работят в една и съща посока. От една страна газохранилищата са пълни до много висок обем – над 90% в цяла Европа. Включително през последните седмици на топло време, когато потреблението е по-ниско от очакваното, продължи пълненето.\nТрадиционно в тази част на годината вече сме в период на добив от газохранилища, но тази година всъщност видяхме, че дори през зимата можем да продължим да пълним газохранилищата заради топлото време. Разбира се топлото време намалява прякото отопление на природен газ за отопление. Но природният газ в Европа се използва и за производство на електроенергия т.е. когато имаме алтернативни източници на генерация на електроенергия, съответно може да си позволим по-малко потребление на газ точно за това.\nНа следващо място трябва да обърнем внимание, че немалко компании в Европа намалиха своята дейност, съответно намаляват и потреблението си на газ. Същото се отнася и за домакинства. Така че много фактори допринасят за тази ситуация, но пак казвам, докато някои от факторите са съвсем осъзнати т.е. те са резултат на лично поведение, на пазарни сили, които вляят в тази посока, на политики включително, други са по-скоро конюнктурни – топлото време е е един от тях. Т.е. не можем да разчитаме просто на топлото време, да се надяваме, че следващата година няма да е суха, няма да е топло през лятото, пък и зимата след това ще е топла, за да си мислим, че това предизвикателство е свършило, ние сме си свършили работата и оттук-нататък просто продължава по старому. Не е това ситуацията.\nОсвен това постоянно чуваме предупреждения, не само от енергийни компании, включително от различни анализаторски звена на международни компании, на регулатори от всякъде, които казват, че продължава това да стои като голяма неизвестна пред икономическото развитие на Европа. И, естествено, надявам се усилията в тази посока за намиране на решение също да продължат.\n\n\n- Казахте за Европа, но и в България ги имаше тези апокалиптични прогнози. Те започнаха още миналия април, когато „Газпром“ едностранно прекрати доставките. Какъв беше ефектът за българската икономика от това решение на Москва?\n-  Непосредственият ефект беше много високата степен на несигурност и естествено изнервяне както на бизнеса, така и на обществото. Това беше черешката на тортата на политическата нестабилност, в която живеем в последните две години, така че със сигурност не помага на общата ситуация.\nЕстествено, заедно с това, когато изненадващо ви спрат доставките, трябва да направите нещо бързо. Бързото решение обикновено не е евтино и естествено не е най-добра, така че видяхме и увеличение на цените на природния газ. Част от това увеличение със сигурност беше в крак с общия ръст на енергийните борси в Европа. Можем да спекулираме само дали не е могло да се намери по-добро решение. Само че, гледайки назад всички сме гении и големи стратези, но когато в края на април ви кажат „повече газ няма“ и вие трябва да осигурите количества за май, тогава ситуацията не е толкова проста.\n\n\n\nЕдин от минусите, според мен, в последните месеци е, че не се намери дори средносрочно решение и ние продължаваме да осигуряваме количествата месец за месец\n\n\n\nЕдин от минусите, според мен, в последните месеци е, че не се намери дори средносрочно решение и ние продължаваме да осигуряваме количествата месец за месец. Продължаваме да не знаем откъде ги осигуряваме. Единственото, което знаем, е че от юли получаваме за пръв път пълните количества от Азербайджан и съответно от ноември ги получаваме и на ниска цена.\nТова е в общи линии информацията, с която разполагаме. Всичко останало е пълна мъгла. Не знаем кои са доставчиците, не знаем какви са търговете, не знаем при какви условия се случват те. Не знаем има ли, няма ли капацитет на различните терминали. Ние можем да проверим например в Ревитуса какви са резервираните капацитети и да видим, че „Булгаргаз“ има резервирани капацитети за януари, април и след това, мисля че за мври.\nС такива заявки със сигурност не могат да се осигурят тези количества, така че малко повече прозрачност със сигурност няма да е излишна. Това е нещо, за което призовавам в общи линии от февруари. За съжаление, не се вижда. Всъщност служебното правителство като дойде на власт това беше един от упреците.\n\n\n- Да те използваха този аргумент.\n- Да, това беше един упреците на служебното правителство, че „нищо не е ясно, „половинчати работи“, а виждаме, че то продължи с абсолютно същия начин за правене на политика.\n- Понеже казахте, че нямаме информация за това откъде се доставя и колко, а има ли проблем от гледна точка на потреблението. Например сътресения от бизнеса или каквато ще да е от него обратна връзка, която може по косвени доказателства да даде отговори. Има ли някаква сериозна промяна в това отношение?\n-Сериозна промяна, зависи как я дефинираме. За икономиката със сигурност няма някаква сериозна промяна. Виждаме, че индустрията продължава да работи, продължаваме да изнасяме. Съответно компаниите регистрират доста добри печалби, така че като цяло икономиката работи добре, все още.\nЗа отделни компании обаче ситуацията е доста по-различна. Т.е. ако разчитате до голяма степен на природен газ, независимо дали за енергийните си нужди, или неенергегийните си нужди, тогава ситуацията е доста по-различна. Същото се отнасяше и при земеделието. Знаете че там торовете са свързани с цената на природния газ, а те формират една немалка част от себестойността на земеделската продукция.\nТака че със сигурност има предизвикателства и между другото това е една от причините ние от три години, редица икономисти да обясняваме, че когато се дават помощи те трябва да са насочени точно към бизнеси, които имат нужда от тях. Т.е. ако гледаме икономиката като цяло, виждаме че потреблението на природен газ е по-ниско в сравнение с миналата година, значи всичко е наред. Обаче, ако се разгледат отделни случаи, може да се окаже, че тези компании наистина имат нужда от подкрепа. Дали защото конкурентите им от други страни получават такава подкрепа, а тук не става. Дали защото например техните конкуренти са в страни, в които ръстът на природния газ не е толкова висок. Между другото в последната година цената в Европа е една от най-високите в света.\nТака че има различни предпоставки за отпускане на тези помощи. За съжаление първо за природен газ нямам абсолютно никакво подпомагане. И второ помощите, които се дават, винаги са за всички компании, което е изключително грешно и вредно като цяло за икономиката.\n\n\n- Споменахте действията на служебното правителство, което обещаваше прозрачност. То дойде с едни декларации в пика на цените през август, за „хаос и разруха в енергетиката“. След това пък говореха за неизбежното връщане на „Газрпом“, но това по една или друга причина не се случи, а на 31 декември договорът изтече и няма нов. Имаше и срещи с работнически и работодателски организации, но сбъднаха ли се прогнозите за масови фалити, има ли ги тях в България и можем ли това да го зачеркнем категорично?\n- Със сигурност няма масови фалити. Ако има някакви затруднения, пак казвам, те за момента по-скоро са единични случаи. Но, що се отнася до политиката на служебното правителство, до ако погледнете само първия му месец на работа минахме от едната, до другата страна на спектъра. От абсолютна разруха и тотален хаос, не знаем какво ще се случва, не знаем дали ще преживеем в един момент, както казахте, минахме през едни „преговори с „Газрпом“ са неизбежни. След това минахме през „ми той „Газпром“ не иска да си говори с нас“. И най-накрая стигнахме до „ами ще се оправим и без тях“.\n\n\n\nОчевидно, ако толкова често си сменяте мнението и толкова диаметрално противоположни позиции заемате, то със сигурност не изглеждате сериозно\n\n\n\nТака че, очевидно, ако толкова често си сменяте мнението и толкова диаметрално противоположни позиции заемате, то със сигурност не изглеждате сериозно на фона на цялата обстановка.\nПроблемът на бизнеса, и друг път съм го казвал, не е толкова високата цена. Проблемът на бизнеса е, че няма абсолютно никаква предвидимост за своите цени. Спомняте си, че имаше месеци, в които цената за съответния месец ставаше ясна някъде около 15-то, 16-то число на същия месец, което е абсурдно. Не може половин месец да работите без да знаете каква ви е цената. Не знаете как да ценообразувате, имате сключени договори и т.н. Така че това е част от проблема, затова казах ние за последната година не успяхме да намерим някакво решение на тази неизвестност и на тази несигурност.\nИ до момента не знаем праз тази година какви ще са ни доставките, те от какво зависят. Съответно дали ще бъдат индексирани към петролни индекси, към пазарни индекси, нещо смесено или някакъв алтернативен вариант. Това създава допълнителна несигурност при бизнеса и неслучайно той е нервен.\nАко този проблем може да се реши, тогава проблемът с цената ще бъде вторичен. И тогава, пак казвам, когато бизнесът изпитва затруднения, защото не е изключено някои компании да паднат в тази група, тогава вече може да се отпусне целенасочена помощ за тях. А не решенията винаги да засягат абсолютно всички на държавата едва ли не да се гледа като на някакъв застраховател, който покрива абсолютно всякакви пазарни рискове.\nОт пандемията през 2020 г., през високите цени на суровините през 2021 г., до енергийния недостиг през 2022 г. и едва ли не енергийният бизнес да разчита, че държавата ще му реши всеки проблем. Това не става така. Бизнесът трябва да бъде оставен да работи спокойно. Ако, пак казва, някоя компания изпитва остри затруднения, които не са резултат от нейното поведение, а по-скоро резултат от конюнктурни проблеми, тогава вече може да се мисли за помощ, но не за всички и не по равно, със сигурност.\n\n\n- Като говорим за всичко това, можем ли да кажем, че е разбита представата, че Русия е незаменим доставчик за България, или е твърде рано и твърде пресилено да говорим подобни неща?\n- Зависи с кого разговаряте. Има експерти и политици, които продължават да твърдят, че ние внасяме газ от Русия. Аз продължавам да твърдя, че преди да знаем кои са ни доставчиците, без да знаем техния микс, който те използват и съответно дали, за да задоволят нашите нужди правят допълнителни поръчки от Русия, или от всичките си доставчици, много е трудно да се каже такова нещо.\nГенерално, това и друг път е ставало въпрос, газовата молекула няма флагче. Когато имате договор с един доставчик това е ясно откъде идва газът. Ако имате договор с един търговец, който купува газ само от Русия, тогава също е ясно откъде идва газът. Но например, ако купувате от Турция, която има доставчици от пет-шест страни, тогава е малко трудно да сме толкова убедени, че този газ е точно поръчан от Русия и от никъде другаде. Така че не бих казал, че това е някаква фундаментална истина.\nСъс сигурност видяхме, че не само България може да се оправя и без, или хайде с намаляващ руски газ, защото той все още не е изчезнал. Нещо, което се мислеше за просто немислимо допреди няколко години, но видяхме, че дори това е възможно. Разбира се то е свързано с допълнително напрежение, с допълнителни разходи, с нови логистични проблеми. Съответно с инвестиции в инфраструктура, но виждаме, че това не е невъзможно.\n\n\n\nВсички видяха, че поведението на Русия излиза по-скъпо, отколкото да се направят тези жертви\n\n\n\nПросто всички видяха, че поведението на Русия излиза по-скъпо, отколкото да се направят тези жертви и съответно да се инвестира в инфраструктура и да се промени потребителското поведение, отколкото да разчитаме, че в някакъв момент те ще благоволят просто ей така да пуснат газа.\n- Споменахте липсата на средносрочни и дългосрочни решения и предвидимостта за бизнеса, но сега виждаме, че служебното правителство, ако не доставки, се опитва да гарантира трасетата. От една страна доставката, която се очаква от плаващия терминал в Александруполис за половин милиард и устната уговорка, постигната от служебното правителство за удвояване на капацитета. А преди няколко дни подписахме и турската „Боташ“ за капацитет и пренос. Това дава ли някаква индикация и изобщо добра новина ли е?\n- Честно казано на мен това поведени ми е малко странно, защото изглежда като „Булгаргаз“ да продължава някаква аритметична задача, вместо да се държи като пазарен участник и съответно да търси най-добрите решения.\nОриентировъчно годишното потребление е около 3 млрд. м3. Ние имаме 1 млрд., гарантиран от Азербайджан. Получаваме още половин млрд. от Александруполис, когато той влезе в експлоатация и търсим още 1,5 млрд., който трябва да се осигури отнякъде.\nИ изведнъж се получава някакво споразумение, което е точно за 1,5 млрд. Не повече, не по-малко. Точно за 1,5 млрд. Това се случва в условия, в които цяла Европа изпитва недостиг, т.е. не е немислимо да си помислим, че „Булгаргаз“ би спечелил, ако има повече количества и съответно разликата от вътрешното потребление бъде транспортирана към други страни, просто защото в цяла Европа има такъв проблем. Не виждаме такова поведени при нас, но го виждаме при други европейски компании. Значи изглежда като съвсем разумна бизнес стратегия. Това е първото странно нещо.\nВторото е, че на практика не получихме достатъчно информация какво точно е споразумението. Оставете цени, ангажименти и т.н. Ние всъщност не знаем това достъп до терминали ли е, достъп до газопреносната система, трансгранични капацитети. Количества ли ще се доставят т.е. ние имаме гарантирани 1,5 млрд.\nНе стана ясно точно какво се случва, а това са доста различни хипотези, които влияят на пазара по коренно различен начин. Имаше досега вариант да се внася и през турски терминали. Това го видяхме през юли месец. Въпреки че нямаме сключено споразумение за междусистемна свързаност т.е. турската „Боташ“ остава собственик на природния газ до края на тяхната преносна система, което всъщност беше и сериозна пречка.\n\n\n\nКаква точно е ползата от това споразумение, при положение, че и преди можехме да внасяме газ от Турция\n\n\n\nСега този проблем решен ли е? И, ако не е решен, каква точно е ползата от това споразумение, при положение, че и преди можехме да внасяме газ от там. Всички тези въпроси остават някак си във въздуха, но споразумението беше представено като голям успех. Не мисля че генерално променя ситуацията, защото продължава да стои въпросът откъде идва природният газ. Как точно стига до нас? Защото, пак казвам, ако през юни месец можехме да използваме турските терминали, значи технически и юридически това е възможно, което означава, че можем да ги използваме и тази година и аз не виждам откъде идва разликата сега.\n\n\n- Добре, а ако приемем хипотезата, че „Булгаргаз“ си е осигурила трасетата и достъпа до терминали и целият капацитет се сумира до тези 3 млрд., това означава ли, че всъщност държавата, в случая чрез служебното правителство, се опитва да задържи позицията на „Булгаргаз“ като монополист, което пък влиза в сблъсък с целите за либерализация на газовия пазар, за която уж всички политически сили, а и ЕС говори?\n- По принцип има известно противоречие, но ситуацията е такава. Ние бяхме в такава ситуация през миналата година, в такава ситуация явно се намираме и в момента. Със сигурност трябва да се мисли в тази посока, но самият процес въобще няма да е лесен, защото например либерализацията на електроенергийния пазар започна още 2003 г. Виждате че и до днес нямаме пълна либерализация при домакинствата. Така че това е дълъг процес, сложен процес. Надявам се да сме си научили урока от либерализацията на електроенергийния пазар и да не допускаме същите грешки.\nНо през последната година наистина се наблюдава затваряне и капсулиране на този пазар, вместо неговото либерализиране.\nС развитието на инфраструктурата и междусистемната свързаност в Европа се надявам да има и развитие на конкуренцията т.е. повече страни да имат интерес да правят бизнес у нас. Но не трябва да забравяме и че България е сравнително малък потребител на природен газ т.е. ние не можем да се сравняваме да речем с по-големи пазари дори като Румъния. Да не говорим, че годишното потребление на България представлява годишното потребление на един по-голям химически завод в някои от големите страни например Полша или Германия.\nТака че това също е фактор, който създава известни предизвикателства, но това са предизвикателства, те са преодолими. Въпросът е да има необходимото желание за реформи. Но пак казва, ако предното правителство нямаше достатъчно прозрачност, ако това правителство продължава същия начин на политика и същото поведение не ми изглежда като да има някакво сериозно желание и импулс за реформа в този сектор.\n\n\n- Кой печели от това, че няма реформа в сектора, че нещата се запазват?\n- Същите печеливши, които имахме и до момента. Т.е. нищо не се променя, няма конкуренция. Дори и количествата, които се освобождаваха за свободния пазар, съответно намаляха, просто защото „Булгаргаз“ не е сигурен дали може да осигури пълните количества.\nТака че със сигурност няма някакво развитие в тази посока. Цялата идея на либерализацията е всъщност такава – да има конкуренция. Съответно да се намери тази пресечна точка между търсене и предлагане, която е оптимална за един пазар.\n\n\n\n„Булгаргаз“ има всички възможповности да излезе на регионалния пазар и съответно да стане сериозен играч, но виждаме, че през последните години това не се случва\n\n\n\nТози пазар не е задължително да е само национален, може да е регионален. „Булгаргаз“ има всички възможповности да излезе на регионалния пазар и съответно да стане сериозен играч, но виждаме, че през последните години това не се случва, което, честно казано не е изненадващо, защото газовият сектор никога не е заемал много голяма част от енергийната политика в страната.\nОбикновено отношението към него е – „то е там, ние знаем, че е там, трябва да осигурим някакви количества“ и горе-долу дотам спираме. Но не знаем всъщност каква е стратегията на България за развитието на този сектор. Дали ще увеличаваме количествата, защото ще развиваме повече индустрия, ще газифицираме домакинства, ще заместваме въглища с природен газ и т.н.\nДали ще задържим количествата, защото виждаме, че има напрежение на газовите пазари и смятаме, че увеличение на това потребление не е най-изгодно за страната. Или ще ги намаляваме, защото смятаме, че трябва да се намаляват емисии. Ще заместваме скъпия природен газ с други горива.\nВсичко това е една голяма въпросителна. Оставаме настрана, че все още нямаме енергийна стратегия, която всъщност трябва да даде отговор на този въпрос – къде точно стои газовия сектор в икономическото развитие на страната."
	},
	{
		"title": "Груба грешка или фин дипломатически трик. Какво знаем за новия украински посланик в България",
		"url": "https://www.svobodnaevropa.bg/a/32210929.html",
		"text": "Споровете в Украйна около назначаването на нов посланик на страната в България не стихват. Медии в Украйна реагираха остро. Публикувани бяха статии, че дамата, определена за поста, е работила като сексолог, а критиките са фокусирани и върху това, че не е дипломат от кариерата, няма необходимия опит и подготовка. Освен това във време на война, когато за Украйна всеки един съюзник (или потенциален съюзник) е от значение, назначението ѝ се определя като голяма грешка.\nСтава дума за 46-годишната Олеся Илашчук, която заменя досегашния посланик в София Виталий Москаленко. Той е определян като силен професионалист, успял да разбие проруския уклон в българската политика. Олеся Илашчук не е работила в дипломатическата сфера, била е мениджър на няколко компании, а напоследък е давала сексологични съвети, пише украинската служба на Радио Свобода.\nИлашчук беше назначена за посланик в България с указ на президента Володимнир Зеленски на 23 декември миналата година, в деня на срещата му с украинските посланици, на която е присъствала и самата тя.\n\"Обичайна международна практика\"\nМинистерството на външните работи на Украйна коментира назначаването на Илашчук на 26 декември - в отговор на медийните публикации.\n“Тя има съответната квалификация и назначаването на извънщатни дипломати за посланици е обичайна международна практика”, казват от министерството.\nВ съобщението пише, че българското правителство след оценка на кандидатурата ѝ е дало агреман (предварително съгласие на дадена държава да приеме определен човек като постоянен дипломатически представител на друга държава - бел.ред.) за назначението на Илашчук, без да има резерви към работата ѝ в България.\nМинистерството на външните работи (МВнР) на Украйна казва още, че Олеся Илашчук има необходимите квалификации за дипломатическа служба.\n\"Имаме информация, че тя се е дипломирала с отличие по специалността \"Странознание\" в катедрата по международни отношения на факултета по история, политология и международни отношения на Черновицкия национален университет \"Юрий Федкович\". Има квалификация на специалист по международни отношения, преводач. Владее английски език\", се казва в изявлението на МВнР на Украйна.\n\nНа 29 декември в канал в Телеграм с името на Олеся Илашчук беше публикувано съобщение, че въпросът за нейната биография не е приоритет. По думите ѝ \"некадърни \"журналисти\" се опитват да раздухват спекулации, поставяйки под съмнение компетентността на правителството и президента и подклаждат хаос в интернет\".\n\"Тези, които пишат статии без доказателства и преиначават фактите за свои нужди, разединяват обществото ни по време на война и работят за врага\", пише в съобщението. Цитира се и част от реч на Володимир Зеленски, посветена на силата на единството.\nГруба грешка или фин дипломатически трик\nПред Свободна Европа от посолството на Украйна в България не можаха да кажат кога пристига новата посланичка. “Когато бъде връчено нейното акредитивно писмо, посолството ще публикува информацията на сайта си”, казаха от дипломатическата мисия.\nНа страниците на украинското посолство и на това на Министерството на външните работи на Украйна като посланик в България все още стои името на Виталий Москаленко, чийто мандат изтече в края на миналата година.\nВ Украйна назначението на Илашчук предизвика реакция в социалните мрежи, в украинската дипломатическа общност, у журналисти и политици. Те казват, че България е изключително важна за Украйна държава, която разполага със значителни запаси от съветско оръжие, толкова необходимо на украинците на военния фронт.\n\n\n\nДемонстрация от страна на Украйна за отношението ѝ към България.\nПетър Карабоев\n\n\n\nИнформацията за новата посланичка е доста оскъдна, в България в частност, каза пред Свободна Европа журналистът Петър Карабоев, зам.-главен редактор на “Дневник”.\n“Ако обаче се окажат верни твърденията, че тя е силно неквалифициран човек за тази работа, това би могло да се разчете като демонстрация от страна на Украйна за отношението ѝ към България като цяло”, каза той.\nКарабоев каза, че има предвид позицията на София през последната близо една година към войната, към факта, че Украйна е нападната, че България не ѝ помага, че президентът Румен Радев е проруски настроен и нарича “войнолюбци” тези, които искат да помогнат на Украйна.\n\"Зеленски и екипът му не си поплюват много, защото в състояние на война нямаш време за фини и деликатни действия и тази демонстрация не изключвам също да бъде един от сценариите. България заслужава такъв похват”, каза Карабоев.\nИлашчук е обвинена не само в липса на дипломатически опит, но и е сочена за протеже на Андрий Ермак, началник на кабинета на президента на Украйна Володимир Зеленски.\nСпоред Олег Шамшур, бивш посланик на Украйна в САЩ и Франция, новоназначеният посланик не отговаря на необходимия профил, за да си върши качествено работата.\n“Украйна в момента се нуждае от професионализъм. От хора, които не е задължително да имат голям дипломатически опит, но поне трябва да могат да установяват отношения с нашите партньори, да могат да функционират нормално в публичната сфера на страните, в които работят, за да предадат необходимите съобщения”, казва той пред Радио Свобода.\n„Напълно предполагам, че основният критерий, използван за определянето на тази кандидатура, е личното познанство, личната близост и очевидно - лоялността“, добавя дипломатът.\n\n\nСпоред Петър Карабоев в ситуация на война трябва да се има предвид, че президентът трябва да подменя части от управлението и елита в дипломатическата служба, във вътрешните сили, в разузнаването и контраразузнаването, в армията.\n“Така че не е уникално това негово действие, напълно е възможно Зеленски просто да се обкръжава с лоялни хора, а не такива, които са му представени като големи професионалисти. Защото големите професионалисти в дипломацията на Украйна се оказа, че също не успяха да предотвратят войната”, каза той.\n\n\n\nБългарската политическа класа не е обучена на политически и дипломатически пилотаж.\nПетър Карабоев\n\n\n\nОсвен това, според Карабоев, Илашчук може \"да се окаже подходяща\" за българската политическа действителност.\n\"Трябва да видим нейния \"стил\", защото може да се окаже подходящ за българската политическа класа. Тя също не е обучена на най-висшите форми на политически и дипломатически пилотаж\", каза той.\nСилните страни на Илашчук включват управленски опит, диплома от кореспондентския факултет на Чернивския университет като страновед и свободно владеене на английски език.\nКаквото повикало, такова се обадило\n“Подобни политически назначения са абсолютно недопустими. В историята на Украйна не е имало подобен пример по отношение на нивото на непрофесионализъм на нов посланик. Илашчук изобщо няма опит в политиката и международната работа, опит в междудържавни и междуправителствени преговори – а това е ключовото“, пише онлайн изданието „Европейска правда“.\nПред Свободна Европа анализаторът и автор на онлайн предаването \"Контракоментар\" Асен Генов определи назначението на Илашчук като “напълно реципрочен отговор от страна на Украйна”. За Генов по-интересен е въпросът от гледна точка на България.\n“Ако очакваме да ни бъде изпратен за посланик висок професионалист с дългогодишна кариера в дипломацията, въпросът е дали ние отговаряме адекватно на същото професионално ниво”, каза Генов.\nТой напомни факти, които “будят подозрение” - че България все още няма посланик в Киев, нито генерален консул в Одеса.\nПоследният посланик в Киев Костадин Коджабашев беше евакуиран в началото на войната, впоследствие мандатът му изтече, а все още не е назначен нов. Коджабашев в момента е служебен зам.-министър на външните работи.\n\n\n\nБългария няма посланик в Украйна, нито консул в Одеса.\n\n\n\n“Самите ние сякаш сме занемарили дипломацията си с Украйна”, каза Асен Генов.\nОсвен това, близо година парламентарната комисия по външните работи не е викала за изслушване новоназначените български дипломати, каза Генов. “Тоест, ние в момента не знаем на какво ниво са дипломатите, които представляват България в други държави”, каза той.\n“Така че, ако приемем за основателни критиките към г-жа Олеся Илашчук, бих ги свел нещата до “каквото повикало, такова се обадило”, каза Асен Генов\nСъветските оръжия на България са нужни на Украйна\nБългария е важна за Украйна с това, че разполага с много съветски оръжия и точно такива - особено тежките, като танковете - са изключително необходими на украинските сили, отбелязва украинската служба на Свободна Европа.\n„Назначаването на новия посланик в България просто ме довърши. Не защото е сексолог. Не защото е (човек) на Ермак. А защото сексоложката е изпратена в България, където се съхраняват най-много съветски оръжия“, пише във Фейсбук украинската журналистка Татяна Николаенко.\nСпоред нея в момента българските власти се опитват частично да блокират износа на оръжия за други европейски страни, знаейки, че лъвският пай от тях отива именно във воюваща Украйна.\n\n\nСпоред някои данни България разполага с почти три четвърти от оръжията съветски образец, които все още не са прехвърлени от Източна и Централна Европа и от които Украйна се нуждае, пише Радио Свобода.\nВ публикацията се напомня, че “президентът на България Румен Радев (между другото, генерал-майор от българските военновъздушни сили от резерва) веднъж нарече парламента на страната си „разпалвач на война“ за решението да предостави оръжие на Украйна, а един друг път постави под съмнение украинския суверенитет над Крим”.\n„Това показва, че русофилските настроения са много силни в България и в българската политическа върхушка. Там има различни течения и това е реалност, която със сигурност затруднява установяването на сътрудничество с тази страна“, казва Олег Шамшур пред Радио Свобода.\nБившият посланик на България в Москва Илиян Василев казва пред Радио Свобода, че войната променя настроенията в България в полза на тези, които се застъпват за Украйна, макар този процес да не е приключил.\n\"Тези, които се застъпват за диктатора в Кремъл, имат достатъчно ресурси за влияние и това не са само парични ресурси, а и достъп до обществените медии\", казва Василев. Според него тези сили имат възможност да внушават и в България, и в чужбина, че България е проруска, \"а това не е вярно\".\nРазговорите за въоръжението, мунициите, които се изпращат за Украйна, не минават през посланика, каза Петър Карабоев.\nВсъщност, разговорът се води в т.нар. “Рамщайн формат”, в който участват около 50 държави. Там украинските военни казват от какво имат нужда, а партньорите - с какво могат да помогнат."
	},
	{
		"title": "Три минути: Колко празни приказки слушаме от политиците? Кой взима третия мандат",
		"url": "https://www.svobodnaevropa.bg/a/prazni-prikazki-mandat/32217722.html",
		"text": "Добро утро. Най-важното днес:\n\nСоледар\nРуският петрол\nЛюбомир Николов\n\n\"Сигурността на Европа е изправена пред предизвикателство и е застрашена\", каза Урсула фон дер Лайен при подписването на декларацията между ЕС и НАТО за засилване на сътрудничеството. Поводът е известен - войната на Русия срещу Украйна.\nРуските сили са превзели град Соледар, твърди британското военно министерство. Създателят на частната армия “Вагнер” Евгений Пригожин също казва така. Министерството на отбраната на Киев обаче казва, че боевете продължават. \nМалкият град се превърна в основна мишена за Русия в последните седмици. Основна роля в атаките играят наемниците на “Вагнер”.\nВътре в Русия - лекари написаха отворено писмо до президента Владимир Путин с искане да спре издевателствата над затворения опозиционер Алексей Навални и да му бъдат оказани необходимите медицински грижи.\nВ съседна Грузия - бившият президент Михаил Саакашвили е в ареста, където е бил отровен. Красен Станчев обяснява защо именно успешните реформи при управлението на Саакашвили са основен мотив за отравянето му. \nАко харесвате този бюлетин, препоръчайте го на приятели и им изпратете линк за абонамент.\n“Лукойл” цъфти в България\nЕвропа спря да внася петрол от Русия и цената му падна. Страната ни обаче е извън тази тенденция. Генка Шикерова разказва как България се оказа на трето място в света по внос на руски петрол, след Китай и Индия.\nВ основата на този факт е присъствието на “Лукойл” в България. В същото време руската компания обяви, че продава рафинерията си в Сицилия. Медии в Румъния и Молдова съобщават, че “Лукойл” продава активите си и там. \nСтава дума за петрола. Дали обаче България е преодоляла зависимостта си от руския газ? Може да гледате интервюто на Николай Лавчиев с Калоян Стайков от Института за енергиен мениджмънт.\nДържавата отново поема контрола над “златния гьол” на граничния пункт “Капитан Андреево”, съобщи земеделският министър Явор Гечев. Става дума за дезинфекцията на превозни средства, която от 10 години се извършва от частна фирма. \nШест района на София получават допълнително 10 милиона лева за озеленяване. Максим Караджов обяснява в “Дневник” дали е случайно, че и шестте района са управлявани от кметове от ГЕРБ.\nАко имате мнение по тези новини, коментирайте на страницата ни във Facebook или пишете на svobodnaevropa@rferl.org.\nВсички искат третия мандат\nПрезидентът Румен Радев все още пази мълчание и не казва нито кога, нито на кого ще връчи третия мандат за съставяне на правителство. Има ли разлика обаче кой ще го получи? Да, има. Може да прочетете защо. \nХристо Иванов от “Демократична България” отново каза, че очаква мандата, за да излъчи кабинет. \"Той ще бъде технически и няма да разреши политическите разделения, а ще извади пред скоби националния интерес\", каза Иванов.\nМалко по-късно лидерът на ГЕРБ Бойко Борисов се извини на Иванов, че го е предложил за премиер. \"Ще искам подписване и то на лидерите\", каза Борисов. \nДва дни по-рано Борисов предложи “нов обществен договор”. Това даде повод на философа Стефан Попов да изобрети нова дума - празношумие. Става дума за тези случаи на публично говорене - едновременно изпразнено от съдържание, но шумно повтаряно.\nСтанете част от общността на Свободна Европа във Viber, за да получавате всичко направо в телефона си.\nИ две за десерт\nС кого се среща Владимир Путин - с реални хора \"от обществеността\" - както Кремъл се опитва да изглежда, или с актьори, специално позиционирани за \"масовка\", когато има нужда? Колегите в “Булевард България” имат интересна история по темата. \nКолин Уолъмбъри, Тим Дениълс, Нарви. Зад тези псевдоними се крие името на българския писател Любомир Николов. Многобройни са и амплоата му. Наричат го бащата на жанра книга-игра в България. Той е Човек на деня на Свободна Европа.\nАбонирайте се за този бюлетин, за да получавате всяка сутрин в пощата си \"3 минути\" – преглед на най-важните новини.\nИскрено ваш,\nИван Бедров"
	},
	{
		"title": "\"Сигурността на Европа е застрашена\". НАТО и ЕС се договориха за засилване на сътрудничеството",
		"url": "https://www.svobodnaevropa.bg/a/32217352.html",
		"text": "Генералният секретар на НАТО Йенс Столтенберг, председателят на Европейския съвет Шарл Мишел и председателката на Европейската комисия Урсула фон дер Лайен подписаха трета съвместна декларация за сътрудничество между НАТО и Европейския съюз. Тримата се срещнаха във вторник в централата на НАТО в Брюксел.\nКато една от основните причини за засилването на сътрудничеството между двете организации лидерите посочиха непровокираната война, която Русия започна в Украйна в началото на 2022 г.\n\"Сигурността на Европа е изправена пред предизвикателство и е застрашена\", каза фон дер Лайен.\n\"Решени сме да издигнем партньорството между НАТО и Европейския съюз на следващо ниво\", каза Столтенберг по време на съвместна пресконференция.\nПо-рано през деня Николай Патрушев, секретар на Съвета за сигурност на Руската федерация, каза, че войната на Русия в Украйна е срещу НАТО и че Западът \"се опитва да разкъса Русия на части и би желал да я изличи от политическата карта на света\".\nДекларацията има за цел да укрепи и разшири допълнително стратегическото партньорство между НАТО и ЕС, като се основава на \"безпрецедентния напредък\" според алианса след подписването на предишните декларации през 2016 г. и 2018 г.\nСред приоритетни области на работа в последната декларация са нарастващата геостратегическа конкуренция, хибридните заплахи, екологичната криза, устойчивостта и защитата на критичните инфраструктури. Засилва се и сътрудничеството при външна намеса и манипулиране на информацията.\nСтолтенберг каза, че в документа \"се признава стойността на една по-способна европейска отбрана, която допринася положително за нашата сигурност, допълва се и е оперативно съвместима с НАТО\".\nТой добави, че партньорството между двете организации \"ще стане още по-важно, след като Финландия и Швеция станат пълноправни членки на НАТО\". По негови думи \"с присъединяването им НАТО ще защитава 96% от гражданите на Европейския съюз и по-голям дял от неговата територия от всякога\".\nШвеция и Финландия се стремят да се присъединят към НАТО по-късно тази година. Двете скандинавски държави взеха решение да поискат да се включат в алианса след нахлуването на Русия в Украйна.\nТурция и Унгария все още не са ратифицирали членството им. Очаква се Будапеща да предприеме тази стъпка след месец. Според Анкара шведските власти още не са изпълнили изцяло нейните искания."
	},
	{
		"title": "Празношумно. Как звучи политическото говорене след 33 години демократична публичност",
		"url": "https://www.svobodnaevropa.bg/a/32217163.html",
		"text": "Днес седем партии в парламента не могат да се съгласят за коалиция и правителство. Това обстоятелство пак развърза потоци от обичайно за тези случаи празношумно публично говорене.\nВ постродилния период на демокрацията празношумното говорене породи лавина от безсмислици, приемани най-сериозно в дълги периоди.\nНай-напред, като писък на новородено по силата на шума, но особено по дълбочина на смисъла си, беше възвестена формулата за „незабавна смяна на системата“.\nСкоро тя беше заместена с „национално съгласие между партиите“ и шедьовърът на 1990-те - „правителство на националното съгласие“.\nНационално съгласие е куха тавтология, всяка нация е тип съгласие. В по-модерни времена то се кодифицира обикновено като конституцията. Конституцията, всяка конституция, предвижда структури и процедури, по които общността е съгласна да живее.\n\n\n\nИдеята за особено правителство, което да е не друго, а на националното съгласие, е недоразумение, злоупотреба с думите\n\n\n\nСамият парламент е институция, т.е. съгласие, а всяко правителство е дори съгласие от още по-висок ред. И идеята за особено правителство, което да е не друго, а на националното съгласие, е недоразумение, злоупотреба с думите. В онези времена на невръстно говорене за публични институции това беше разбираемо.\nПо-късно се появиха и други празношумни творения. Например „конституционно закрепен неутралитет“ - един вид обявяваш се за неутрален, макар да не знаеш дали някой ще се съобрази с това.\n\n\nИли идеята от 1992 г., че българската външна политика ще бъде не друга, а суверенна, това е нейната специфична програма. Външната политика сама по себе си е способността за суверенитет. Та оттук и идеята да приемеш такава специфична програма нищо не значи. Все едно да кажеш, че желязото, което вадим от мината край нашето село, е не друго, а метално (уточняваш, че не е от памук или пластмаса).\nИ така нататък, празношумното говорене си е неизменна характеристика на политическата публичност. Тя, с повод и без повод, сменя системата, излъчва правителство на съгласието (какво ли би било на несъгласието), току почне да настоява за президентска република.\nВ последните години празношумното говорене се втренчи в референдуми, за щяло и нещяло. Негова любима тема е „свикваме Велико народно събрание“ и „приемаме нова конституция“.\n\"Новият обществен договор\" на ГЕРБ\nДнес по повод опитите за правителство ГЕРБ, получила по право първи мандат, влезе набързо, сърцато и решително в нов епизод на празношумно приказване. Новата стара идея е „нов обществен договор между партиите“ за правителство.\n„Обществен договор“ е строг израз в политическата философия след Хобс и няма смисъл извън нея. Договорът е символна фигура. С нея се казва, че човешките индивиди избягват самоунищожението си само, ако се съгласят на политическо представителство, което лежи в основата на държавата. Такъв договор не се сключва реално, никога и никъде не е бил „подписван“, тъй да се каже.\nМетафората казва, че за да се съхранят, хората сякаш са съгласни за общи правила и управление, те сякаш са обвързани с договор. Така модерната политическа философия работи с широки метафори, зад които няма фактически събития.\n\n\nОсновното сякаш-съгласие поражда политическото представителство, нещо вече видимо и реално. То на свой ред се практикува чрез специални организации, партии. Идеята, че партиите, които възникват в резултат на обществения договор, ще сключат свой, нов обществен договор, е дълбоко неграмотна, направо невнятна.\n\n\n\nИдеята, че партиите, които възникват в резултат на обществения договор ще сключат свой, нов обществен договор, е дълбоко неграмотна\n\n\n\nСъс същия успех от ГЕРБ могат да предложат „нов обществен договор“ за посоката на южния вятър или атмосферното налягане по протежение на магистрала \"Хемус\".\nТака обаче се освежава традицията на празношумното говорене. Хората слушат, новините съобщават, медиите коментират, анализаторите умуват и оценяват, а ГЕРБ се държи като автор на Песента за Роланд.\nЛюбопитен въпрос в поредното празношумие е защо след толкова години избори, власт, медиен монопол и безпрецедентно задържане във фокуса на публичното внимание слушаме същите безсмислици.\nТе, на първо място, подсказват, че в ГЕРБ или няма дори едно лице, което да се е образовало в елементарни положения на утвърдената в културния свят политическа лексика. Или това не ги интересува, не им пука, казваш там нещо шумно и празно и така я караш. Или, най-вероятно, редките екземпляри на средно образовани политически функционери не смеят да коригират председателя си.\nПоследното предположение означава, че кризата с мандатите няма да се реши, ако от страната на „новия обществен договор“ е такава партия, с такава образованост, с такъв инстинкт за празношумно политическо битие.\nГЕРБ е симптоматичен феномен в най-новата история. За да е успешна, трябва да бъде водена еднолично и да следва произволите на лидера си, те печелят гласове.\nНо когато е на власт, трябва да управлява, т.е. да развива нива на рационално поведение. Тези две страни изглеждат трудно съвместими, но не са. Те се срещат в устойчив корупционен възел, който формира вътрешният „обществен договор“ на феномена ГЕРБ.\n* Становищата, изказани в рубриката „Мнение“, могат да не отразяват позицията на Свободна Европа."
	},
	{
		"title": "\"Така изглежда безумието\". Начело с \"Вагнер\", Русия напредва срещу Соледар",
		"url": "https://www.svobodnaevropa.bg/a/32216943.html",
		"text": "Руската армия продължава да напредва в атаката срещу най-новата си цел - град Соледар. Украинските сили успяват да удържат позициите си там до момента.\nСоледар се намира на 15 км от Бахмут - град, в който руските сили са се съсредоточили от половин година. Според западни анализатори той има важно символично и политическо значение за Кремъл, но и малка стратегическа стойност.\nРуски войски и бойци на частната военна компания „Вагнер“ вероятно контролират по-голямата част от Соледар в Източна Украйна, след тактически напредък през последните четири дни. Това съобщи британското министерство на отбраната в редовната си разузнавателна сводка. Според нея много вероятно е руската ос към Соледар да е опит Бахмут да бъде обкръжен от север и да бъдат нарушени украинските комуникационни линии.\nВ понеделник Сергей Черевати - говорител на Източната група на въоръжените сили на Украйна, съобщи, че освен наемници на \"Вагнер\" в Соледар воюват и \"много по-професионални\" руски наемници.\n„Те имат значителна подготовка в звена като ФСБ, МВР, специалните части на Главното разузнавателно управление на Министерството на отбраната на Русия. Ако по-рано използваха предимно бивши затворници, то в Соледар събраха най-професионалната част, за да пробият отбраната ни\", призна той.\nУкраинският журналист Юрий Бутусов каза, че в понеделник вечерта ситуацията в Соледар е станала заплашителна, след като руските сили са достигнали позиция, от която могат да обстрелват магистралата, свързваща града и неговия гарнизон с украинския тил.\n\"Това не е пълно обкръжение, но нормалните доставки по маршрута са невъзможни, това е критично за отбраната\", каза още Бутусов.\nГоворителят на украинското министерство на отбраната Анна Маляр каза, че врагът се е прегрупирал, разположил е \"допълнителни щурмови части\", променил е тактиката си и е \"предприел мощно нападение\".\nОт украинското командване съобщиха, че засега успяват да удържат позициите си.\n\"Противникът провежда настъпателни действия в Бахмут и други направления, концентрирайки усилията си върху превземането на Донецка област в рамките на административната граница, но без успех\", се казва в доклад на Въоръжените сили на Украйна.\n\nПрезидентът Володимир Зеленски каза в последното си видеообръщение, че \"макар окупаторите сега да са съсредоточили най-големите си усилия на Соледар, резултатът от тази тежка и продължителна битка ще стане освобождение на целия наш Донбас\".\nТой благодари на всички войници, които защитават Бахмут, както и на бойците в Соледар, които \"устояват на новите и още по-яростни атаки от нашествениците\".\nСпоред Зеленски в Соледар Украйна е спечелила \"допълнително време и допълнителни сили\" заради издръжливостта на войниците.\n\"Какво иска Русия да спечели там? Всичко е напълно разрушено, почти не остана живот. И са загубени хиляди хора: цялата земя под Соледар е осеяна от телата на окупаторите и следи от удари. Така изглежда безумието\", каза още Зеленски, който по-рано нарече града \"най-кървавото място на фронта\".\n\n\"Подземните градове\"\nВ дните на т.нар. коледно примирие, обявено от Москва на 6 и 7 януари основателят и спонсор частната армия \"Вагнер\" Евгений Пригожин лично съобщи, че наемниците му напредват. Киев определи коледното примирие като \"циничен капан\".\nПригожин е приближен на президента Владимир Путин бизнесмен и собственик на компания Wagner Group. Той каза, че огромните усилия на Русия да превземе Бахмут са заради контрола над \"подземни градове\", които могат да се използват като бази за войски и танкове.\nСтава дума за лабиринт от солни мини и пещери, в който има над 160 км тунели. Там има дори голямо подземно помещение, което в мирни времена е използвано за футболни мачове и концерти на класическа музика. В пещерите са се помещавали още художествени галерии и подземна винарна, която спира производството след нахлуването на Русия в Украйна на 24 февруари 2022 г.\nБелият дом коментира по-рано, че подозира, че Пригожин се опитва да поеме контрола върху солните мини в Бахмут по търговски причини. Той обаче твърди, че мините в района са много важни за руската офанзива.\n\"Системата от мини в Соледар и Бахмут, която всъщност е мрежа от подземни градове, може не само да задържи голяма група хора на дълбочина от 80-100 метра, но и танкове и бойни машини на пехотата, които могат да се движат там\", написа той в своя канал в Telegram преди няколко дни.\n\n\nБахмут е почти напълно разрушен, а от от 72 000 жители в него към края на декември бяха останали едва 12 000. Те живеят в руините и се крият в мазета или жилища. Останали са предимно възрастни, бедни или хора, които са силно провързани към дома си.\nВ града няма ток, отопление, газ и течаща вода. Повечето хора използват печки на дърва при минусови температури.\nСнимки от дронове, публикувани в социалните мрежи, показаха телата на десетки руски войници в поле близо до Бахмут."
	},
	{
		"title": "Трите сценария. Кой ще вземе третия мандат?",
		"url": "https://www.svobodnaevropa.bg/a/32216668.html",
		"text": "Коя ще е датата на предсрочните парламентарни избори? Този въпрос звучи по-резонно от този дали този парламент ще излъчи правителство. Особено след като кандидатът за премиер проф. Николай Денков върна на президента Румен Радев неизпълнен мандат за съставяне на кабинет.\nСега държавният глава трябва да избере сред 5 парламентарни групи на коя да повери третия и последен опит за редовен кабинет - ДПС, БСП, \"Демократична България\", \"Възраждане\" или \"Български възход\". Вероятността мандатът да попадне в първата или предпоследната партия клони към нула.\nСред останалите варианти един изглежда политически по-логичен от другите два. Но и при трите сценария съставянето на стабилно правителство изглежда по-скоро невъзможно, прогнозира през Свободна Европа политологът Христо Панчугов. И все пак има разлики кой ще получи мандата.\nДотук се стигна, след като “Продължаваме промяната” (ПП), която се класира на второ място на последните избори, успя да си осигури подкрепа за управление само от “Демократична България”. Двете формации имат общо 73 при необходими 121 гласа в 240-членния парламент за осигуряване на мнозинство за избор на правителство. Това обезсмисли втория мандат.\n\n\nПреди Денков и ПП, друг учен - проф. Николай Габровски и най-голямата партия в парламента, ГЕРБ, не успяха да съберат парламентарно мнозинство за правителство с първия мандат. Партията на Бойко Борисов привлече без условие гласовете единствено на ДПС - тоест имаше общо 102 гласа.\nКонституцията предвижда трети, последен опит за съставяне на правителство в рамките на действащото 48-о Народно събрание. И макар и математическата, и политическата логика на фона на заявките на общо 7-те парламентарни групи да не предвещават успех при трети опит, на ход е президентът Румен Радев.\nКога Румен Радев ще връчи третия мандат\nКонституцията отговаря на този въпрос (чл. 99, алинея 3). Държавният глава Румен Радев има точно 7 дни, за да избере една от 5 възможни парламентарни групи, която да натовари със задачата първо да излъчи кандидат за министър-председател, а той да предложи министри. Кандидат-премиерът Николай Денков върна неизпълнен втория мандат на 9 януари, понеделник - ден преди изтичането на 7-дневния краен срок. Седмицата на Румен Радев започва да тече на 10 януари.\n\n\n\nТова е моментът, в който основният закон дава реална политическа власт и отговорност на президента.\n\n\n\nЗа разлика от първите два опита, при които президентът е длъжен да повери мандат съответно на кандидат-премиер от първата и при неуспех - на втората по численост парламентарна сила (ГЕРБ и ПП), сега той има право на избор. Това е моментът, в който основният закон дава реална политическа власт и отговорност за развоя на събитията в ръцете на държавния глава.\nКогато Румен Радев посочи партия, тя има недефиниран изрично в конституцията срок, за да излъчи претендент за министър-председател. Парламентарната практика е това да отнеме отново до седмица, в която текат политически преговори за подкрепа, и в рамките на този период да е ясно ще има ли редовно правителство или не.\nНакратко - най-късно в началото на февруари ще е ясно отиваме ли на предсрочни избори, а вероятно ще е по-рано.\nКой ще получи третия мандат\nТози въпрос има две страни. Първата е има ли значение коя партия ще вземе мандат за възможностите да се състави редовно правителство и да се избегнат нови парламентарни избори. Втората - какъв политически знак ще даде държавният глава с избора си кому ще го връчи.\n\"Вече е късно за какъвто и да е изход в посока стабилно управление. На кого ще бъде връчен трети мандат с оглед на крайния резултат няма значение\", каза пред Свободна Европа политологът и преподавател в Нов български университет Христо Панчугов.\nПо думите му предсрочни избори ще има скоро, без значение дали ще бъде избрано правителство с третия мандат, което е малко вероятно.\nВариантите, които никой не очаква\nОпциите пред президента формално са 5 - това са парламентарните групи на ДПС, на БСП, на \"Демократична България\", на \"Възраждане\" и на \"Български възход\" - подредени според големината на парламентарните групи.\nМандат за ДПС изглежда нелогичен ход с оглед на това, че и ПП, и БСП, и ДБ имат категорична позиция, че не биха дали подкрепа при такъв сценарий. А и отношенията с президента са обтегнати. Досега е имало 2 правителства с мандатоносител ДПС - с премиер Любен Беров през 1992 г. и с премиер Сергей Станишев през 2005-а.\n\n\n\"Възраждане\" - партията на Костадин Костадинов - е единствената, която настоява открито за незабавни избори, заявява пряко антиевропейски политики, отказ от членство в НАТО и застава на страната на Русия във войната ѝ срещу Украйна. Това автоматично я изключва от всякакви сметки.\nВероятните варианти са три\nВероятните варианти за третия мандат са три - БСП, \"Демократична България\" и \"Български възход\".\nДосега Румен Радев три пъти връчва трети мандат на БСП с лидер Корнелия Нинова. Социалистическата партия беше тази, която номинира и подкрепи Радев за президент два пъти. Според Христо Панчугов и сега БСП е логичният политически избор - въпреки вече силно обтегнатите отношения след свалянето на кабинета с премиер Кирил Петков:\n\n\n\nНе защото президентът харесва Корнелия Нинова, а защото посланията му са послания към избирателите на БСП.\nХристо Панчугов, Нов български университет\n\n\n\n\"Не защото президентът харесва Корнелия Нинова, а защото посланията му са послания към избирателите на БСП. Ще затвърди усещането, че Радев ги представлява, на фона на разпадащата се партия, и това отваря възможност за бъдещ ляв проект\", каза политологът.\nГЕРБ и ДБ са партиите, които имат решения да не подкрепят мандат на БСП.\nТрети мандат за \"Демократична България\" е възможен вариант при условие, че Румен Радев залага на малкото възможности за съставяне на правителство. Заявката на дясноцентристката коалиция е, че е готова да работи за кабинет. Бойко Борисов заяви потенциална подкрепа още преди провала на втория мандат. По-късно добави условие - ПП да не участва в правителство. Тя на свой ред отказва коалиция с ГЕРБ.\nСпоред Панчугов връчването на мандат на ДБ е малко вероятно от гледна точка на интереса на президента:\n\"Ако Радев избере ДБ, това значи да каже, че приема политическите ѝ приоритети\". Тоест - значи съгласие и с изпращането на оръжия за Украйна, и с позициите ѝ за енергийната политика - теми, които \"счупиха\" отношенията на предишното правителство с президента. Според политолога вероятността Радев да връчи мандат на ДБ е малка, защото това е \"да легитимира политики, на които се противопоставя публично\".\n\"Български възход\" на назначавания от президента два пъти за служебен премиер Стефан Янев е третата опция. Партията е единствената, която не е поставяла категорични условия, че не би работила с някоя от останалите формации в 48-ото Народно събрание.\n\"Български възход\" се явява на всички преговори за евентуално съставяне на кабинет, като в понеделник Стефан Янев обяви, че вижда вариант за мнозинство от ГЕРБ, ДПС и БСП. Според Панчугов демонстрираната диалогичност на \"Български възход\" не значи, че е това би довело до съставяне на правителство - липсва достатъчно доверие за това.\nКой какви планове има за мандата\nОт трите изброени дотук формации с шанс да вземат мандат \"Демократична България\" е тази, която направи предварителна заявка какво би направила с него. Във вторник председателят на парламентарната група Христо Иванов обяви, че ДБ би предложила \"технически кабинет\", който да реши 5 национални задачи - членство в Шенген и в Еврозоната, съдебна реформа, реализация на Плана за възстановяване и устойчивост и модернизация на армията.\nДен по-рано Иванов допусна, че за успех с трети мандат е нужно ГЕРБ и ПП да се разберат. В отговор Бойко Борисов \"номинира\" Иванов за премиер, а той му отвърна, че това е \"политическа интрига\" - позицията на ДБ е за кабинет без политически лидери в него.\n\n\nПредседателите на парламентарните групи Десислава Атанасова (ГЕРБ) и Андрей Гюров (ПП) казаха, че не могат да участват в коалиционен формат с другата и участието на нейни представители в правителство.\nСпоред Христо Панчугов, ако в началото на парламента ДБ беше дала заявка за мандат, то вероятността за реализацията му е била по-голяма. Ожесточеното противопоставяне в последните повече от 3 месеца е минирало опциите за обща работа.\n\"Сега няма никаква политическа логика - друга може и да намерим, но политическа логика няма в това ДБ да състави кабинет с подкрепа от хора, които самата ДБ вече е отхвърлила\", каза политологът.\n\n\n\nЛидерката на БСП Корнелия Нинова вече заяви, че е готова на нови преговори.\n\n\n\nАко мандатът бъде връчен на БСП, лидерката на партията Корнелия Нинова вече заяви, че е готова на нови преговори. ГЕРБ и ДБ имат политически решения да не подкрепят мандат на социалистическата партия. От ПП не са заявили ясна позиция, но само преди седмица Корнелия Нинова и партията ѝ отказаха подкрепа за проф. Денков и обявените от него приоритети.\nНейният заместник в партията Кристиан Вигенин каза, че \"никакъв трети мандатоносител не може да спре този процес“, ако двете най-големи партии - ГЕРБ и ПП, клонят към избори. И сметката показва, че ГЕРБ и ПП имат общо 120 депутати.\nСтефан Янев на свой ред изчисли в понеделник, че вижда математически вариант за кабинет с подкрепа от ГЕРБ, БСП и ДПС - което според политическите заявки на партиите трудно ще се случи. \"Български възход\" потвърди, че ако вземе мандат - ще преговаря с всички, започвайки от \"Демократична България\" и стигайки до ГЕРБ според големината на групите. Партията на Янев вече постави условие, че за кабинет ще трябва ясно коалиционно споразумение.\n\"Кой е общият политически дневен ред на \"Български възход\", ГЕРБ, ДБ, ПП, БСП...\", попита риторично Христо Панчугов.\nПолитологът повтори, че дори извън политическата логика да се формира някакво правителство, то няма да е устойчиво. И добави, че партиите в последните 4 месеца са се държали на принципа \"много искаме правителство, ама нямаме желание\".\nАко логиката сработи - финалът е ясен - с указ Румен Радев трябва да разпусне Народното събрание и да насрочи избори в рамките на 2 месеца. И да назначи служебно ново правителство."
	},
	{
		"title": "БХК призова правителството да удължи срока за закрила на бежанците от Украйна",
		"url": "https://www.svobodnaevropa.bg/a/32217009.html",
		"text": "Българският хелзинкски комитет (БХК) призовава служебното правителство незабавно да постанови решение, с което да оповести удължаването на срока на временната закрила на бежанци от Украйна до 4 март 2024г. Това стана ясно от прессъобщение на БХК във вторник.\nПрез октомври 2022 г. Съветът на Европейския съюз (ЕС) прие решение временната закрила да бъде удължена автоматично в споменатия срок. Съветът препоръча на държавите членки да организират начини, по които да съберат и обновят информацията за реално пребиваващите на тяхната територия лица под временна закрила.\nБХК пише още, че българското правителство трябва да определи и реда, по който ще бъдат подновени регистрационните карти на лицата с временна закрила, както и дали това ще стане чрез удължаване на срока на валидността на картите, или с преиздаване.\nБХК извършва наблюдение върху стандартите на националната система за предоставяне на убежище и международна закрила. Тя нееднократно е критикувала мерките на служебното правителство за справяне с бежанската вълна от Украйна и условията, които предоставя на избягалите от войната.\nПреди дни Върховния комисариат за бежанците към ООН публикува данни, според които две трети от украинските бежанци напускат страната. Съотношението е по-голямо, отколкото за всички останали страни в Европа."
	},
	{
		"title": "Грузия на Саакашвили. Икономическият успех като мотив за отравянето на един бивш президент",
		"url": "https://www.svobodnaevropa.bg/a/32217020.html",
		"text": "Михаил Саакашвили се завърна в родината си Грузия през 2021 г. след дългогодишно изгнание и веднага беше арестуван по старо обвинение. Той беше президент на страната от 2004 до 2013 г. През последните седмици само няколко български медии проследиха някак историята с отравянето му в затвора.\nНа 29 декември и 9 януари в Градския съд на Тбилиси бяха представени международни експертизи, от които следва, че затворническите власти не само са отровили Саакашвили, но и дълго са криели епикризите в опит да заличат следите от деянието.\nСъдът трябва тази седмица да реши дали да прекрати делата и да даде на Саакашвили шанс животът му да бъде спасен.\nПротестите SAVE MISHA пред посолствата на Грузия в деветнадесет европейски и световни столици, включително скромно и в София, настояваха именно за такъв шанс и адекватно лечение в странство.\nКъм освобождаване на бившия президент от затвора по хуманитарни причини и позволение той да се лекува чужбина, призоваха и европейските депутати през юни 2022 г.\n\n\n\nСветът не може да позволи бившият президент на Грузия да умре в затвора\nМайкъл Макфол\n\n\n\nОще през ноември 2021 г. Амнести Интернашънъл определи случая като „насилствено преместване в затворническа болница“, „предполагаемо заплашване“ и „не просто избирателно правосъдие, а очевидно политическо отмъщение“.\nДокументи на Европейската комисия (ЕК) от декември м.г. явно се опират на подобна оценка и казусът вероятно ще спре процеса по асоцииране на Грузия към Европейския съюз (ЕС). Протестите от 4 януари бяха подкрепени от видни дипломатически деятели и експерти по международно право.\n“Светът не може да позволи бившият президент на Грузия да умре в затвора. Михаил Саакашвили не заслужава тормоза, който търпи в момента“, написа бившият посланик на САЩ в Русия Майкъл Макфол в \"Уошингтън поуст\"​.\nИсторическа мотивация на покушението\nУспехът на Грузия по време на управлението на Саакашвили е основният мотив за неговото отравяне. Отношението към бившия президент е единствена тема на политическите спорове в Грузия вече повече от година.\nНаивна е надеждата, че демократичният напредък на Грузия, включително в областта на върховенството на правото, ще роди справедливо решение. Мястото на покушението не е съдът, а мястото на излежаване на присъдата.\nОтравянето на Саакашвили е опит за убийство. Неприязънта към стореното от него и съратниците му е в основата. Бързият прочит на скорошната политическа история на Грузия показва кому не се харесва нейният успех.\nГрузия обявява частична независимост през май 1990 г. Заедно с Балтийските републики тя не следва съветския шаблон властта да поемат националните водачи от КПСС. Новите държавници са посочени чрез нормален процес на политическо съревнование.\nПървите избори са проведени на 28 октомври 1990 г. и спечелени с 54% от партията „Кръгла маса Свободна Грузия“, следваща типичния за нашите страни път на политическа промяна. Неин водач е Звиад Гамсахурдия - дисидент (от средата на 1950-те години, политически затворник от 1977 до средата на 1980-те години и основател на Грузинския Хелзинкски комитет), академик и преводач на Шекспир, Елиът и Бодлер.\n\n\n\nВ проведения в края на март 1991 г. референдум 98,9% от избирателите потвърждават независимостта на Грузия.\n\n\n\nВ проведения в края на март 1991 г. референдум 98,9% от избирателите потвърждават независимостта на Грузия. След това Гамсахурдия е избран за президент.\nПочти веднага политическият сблъсък с \"Адамон Нихас\" („Глас народен“), Южно-осетинска комунистическо-националистическа организация, която на 10 ноември 1989 г. е поискала независимост, прераства в пълномащабна война. Тя е за обединение със Северна Осетия (част от Руската федерация) и трае до средата на 1992 г.\nПравителството е свалено с преврат на в края на 1991 г. Президентът прекарва останалата му една година живот във Финландия и Австрия по покана на правозащитни организации. Проблемът е „решен“ през 2008 г. от война на Русия срещу Грузия на президента Саакашвили.\nОт януари 1992 до ноември 2003 г. президент е Едуард Шеварднадзе. Грузия се връща в постсъветския шаблон на „смяна на системата“. От икономика на автокрацията е известно, че тези режими обикновено биват сменяни от вътрешни фигури, не от опозиция. Неутрализирането на опозицията (включително с външна помощ) и контролът върху икономиката и обществото са важен елемент от поддържането на режима.\nСаакашвили е част от последното управление на Шеварднадзе (като министър на правосъдието). Напуска поради несъгласие с бездействието спрямо организираната престъпност. С нея ще се справя вече като президент.\nПо време на съветския и постсъветския Шеварднадзе, контролът върху тази престъпност е напълно загубен, всеки граби, краде и взема подкупи независимо от другите. Въпреки опитите за разделение на труд, региони, учреждения и отрасли за рекетиране. Промяната на това положение е жизнено важна за хората в Грузия.\nПътят на Саакашвили към президентството\nКато министър и народен представител Саакашвили съставя законопроект, който криминализира групи от организираната престъпност, подобни на българските „СИК“, „ВИС“ и прочее. Законопроектът е приет една година, след като неговата партия побеждава на изборите през 2004 г. с 67% от гласовете, а той е избран с 96%.\n\n\n\nКампанията на Саакашвили за президент включва обещание да се направи необходимото за възстановяване на териториалната цялост на страната\n\n\n\nКампанията на Саакашвили за президент включва обещание да се направи необходимото за възстановяване на териториалната цялост на страната. След като встъпва в длъжност, той води преговори и лобира за това.\nПрез 2005 г. за президент на Украйна е избран Виктор Юшченко. Двамата президенти призовават (т.нар. Боржомска декларация от август с.г.) за балтийско-черноморска интеграция с ЕС и НАТО и създаване на „Общността на демократичния избор“ в региона. Тя трябва да се превърне в основен фактор за „освобождаването му от останалите от миналото разделителни линии, от нарушенията на правата на човека, от замразени конфликти, отваряйки нова ера на демокрация“ в интерес на цяла Европа.\nЗамисълът обаче остава само абстрактно външнополитическо желание. Но през 2006 г. Русия налага ембарго на вноса от Грузия (с мотив некачествени минерална вода и вина). На свой ред Грузия налага вето върху кандидатурата на Руската федерация за членство в Световната търговска организация.\nЕмбаргото всъщност помага на икономиката на Грузия да се интегрира в световните вериги на добавена стойност. През март 2008 г. парламентът в Москва приема актове, водещи към признаването на Южна Осетия и Абхазия като суверенни държави. През април Грузия заявява намерение за членство в НАТО. Оттогава досега тя е с най-висок относителен принос в средства и жива сила за мисии на Алианса, по-висок от много страни членки.\nПрез август 2008 г. Кремъл обвинява Грузия в „геноцид“ над населението в тези територии и това е измисленото основание за нахлуването на руската армия.\nИкономика на успеха и икономически успех на демокрацията\nПроектозаконът на Саакашвили е един от първите, приети от новия парламент през 2004 г. Проблемът с него е, че предполага нещо като колективна вина. Но ефектът от самото му приемане е, че повечето групи или прекъсват незаконната си дейност, или напускат страната.\nРеформаторите около новоизбрания президент премахват източниците на корупция като освобождават търговията, цените, воденето на бизнес и сключването на договори, въвеждат прозрачност на обществените поръчки, като премахват корупцията в полицията и митниците.\nСпоред изследване на Световната банка и Европейската банка за възстановяване и развитие, през 2003 г. постъпването на работа в митниците или полицията става чрез рушвет от съответно 5000 и 2000 щатски долара. През 2008 г. рушвети няма и практически целият състав е преназначен. Доверието в полицията от практически 0 достига през 2011 г. до 98%.\n\n\n\nГрузия е вече толкова некорумпираната, колкото са Великобритания, Германия, Италия, Франция и Швеция\n\n\n\nВ Грузия, към края на втория мандат на Саакашвили, подкупите на полицаи са 7 пъти по-малко, отколкото в „нова Европа“ и 30 пъти по-малко, отколкото в страните от бившия СССР. Същите или подобни са сравненията на подкупността на другите държавни органи. Грузия е вече толкова некорумпирана, колкото са Великобритания, Германия, Италия, Франция и Швеция.\nПубличните регистри на собственост, фирми и документи (и издаването им), както и предоставянето на социални помощи са сред най-ефикасните в света. През 2012 г. държавната администрация на Грузия е призната от ООН за една от най-добрите.\nКак е постигнато това – ето част от реформите:\n\nРазрешителните и лицензионните режими са съкратени 9 пъти;\nОбществените поръчки са с търг, глобални, електронни и прозрачни;\nС изключение на пет страни, от 2006 г. търговията на Грузия е едностранно либерализирана;\nЗависимостта от руски доставки на енергийни ресурси е сведена от 98% на 30% към 2006-2007 г., страната от вносител стана износител на електроенергия;\nКодексът на труда защитава конкуренцията и договорите;\nДържавните пенсионен и здравен фондове през 2002 г. са фалирали, през 2005 г. са премахнати, съответните системи са изцяло частни, както и повечето болници;\nХората над пенсионна възраст получават „плащане за възраст“ (нараснало девет пъти след 2004 г.), финансирано от общите данъчни приходи (от тях се финансират и общите медицински услуги);\nПоради спестовния характер на тези системи, банките са стабилни;\nДанъците са опростени: от 30 броят им бе намален на 5, при 20% данък доход и 18% ДДС;\nПрез 2011 г. е приет конституционен „закон за икономическата свобода“, според който правителствените разходи са 30% от БВП, дефицитът на бюджета – 3%, държавният дълг – 60% от БВП, а промяната или въвеждането на нов данък изисква референдум, който може да бъде иницииран само от правителството.\n\nЗа шест-седем години Грузия влиза в класациите на първите десет страни в света по критериите „лекота на воденето на бизнес“ и „икономическа свобода“. Подобрява ранга си в Индекса за възприятие на корупцията четири пъти. В Индекса за върховенство на правото е с най-добри позиции сред страните от бившия СССР.\nИ в двата индекса Грузия е доста по-напред от България, Унгария и повечето страни от Балканите въпреки значителното влошаване на показателите по втория индекс след 2015 г. БВП на човек от населението се увеличава 4,7 пъти между 2003 и 2013 г.\nКакво означава всичко това за Саакашвили\nВойната от 2008 г. има само кратък отрицателен ефект върху икономиката. Но тя отлага проекта на Демократичния избор и уврежда единството между Грузия и Украйна. Саакашвили и неговият основен реформатор Каха Бендукидзе все пак се притичват на помощ на Киев след анексията на Крим през 2014 г.\nОстава заразителният пример на Саакашвили, политическите идеи и доказателствата, че нормалната икономика и демокрацията са възможни дори след опити за налагане на авторитарен ред отвън със сила.\nВъв вътрешнополитически план никой не може засега да премахне достиженията от неговото управление. Само през 2019 г. бяха въведени някои привилегии за държавните служители в областта на пенсионното и здравното осигуряване, с риск в дългосрочен план, засега обаче без съществени поражения.\nНо врагове на Саакашвили стават всички, които са пострадали от реформите: групировките, приятелите на Кремъл, профсъюзните деятели, осъдените за корупция и уволнените полицаи и митничари.\nПри такова съчетание на неприязън, външно неприемане и воля за мъст, организацията на едно отравяне на беззащитен човек е относително лесна работа.\n* Становищата, изказани в рубриката „Мнение“, могат да не отразяват позицията на Свободна Европа."
	},
	{
		"title": "\"Лукойл\" продава италианската си рафинерия и активи в Румъния и Молдова",
		"url": "https://www.svobodnaevropa.bg/a/32216987.html",
		"text": "Руската компания \"Лукойл\" съобщи в понеделник, че е договорила продажбата на рафинерията си в Сицилия, Италия.\nНовината идва, след като преди дни медии в Румъния и Молдова съобщиха, че \"Лукойл\" търси купувачи на бизнеса си в двете страни. Там компанията притежава вериги бензиностанции, рафинерии, вятърен парк и петролни депа, отбелязва Balkaninsight.\nРафинерията ISAB в Сицилия ще бъде продадена на група компании, ръководена от кипърската инвестиционна компания G.O.I. ENERGY. Тя има партньорство с международната търговска къща Trafigura.\nG.O.I. Energy се управлява от Михаил Бобров. Той е и главен изпълнителен директор на израелската фирма Green Oil, която държи основен дял в най-голямата израелска рафинерия Bazan Group.\nTrafigura няма да вземе дял в завода. Тя ще осигури известно финансиране, както и суров петрол, и ще продава рафинираните продукти.\nСделката бележи разширяване в рафиниращия сектор за Trafigura - един от най-големите международин търговци на нефт и нефтопродукти. Подобна сделка тя сключи с Prax през 2021 г. за рафинерия във Великобритания.\nЗаводът на ISAB в Сицилия рафинира 320 хил. барела на ден суров петрол, което представлява една пета от рафиниращия капацитет на Италия. Той дава работа на около 1000 души. Остров Сицилия е икономически беден район в най-южната част на страната.\nВ изявление компаниите казват, че сделката се очаква да приключи през март, като не посочват стойността ѝ. Предишни обсъждания за цената с други кандидати бяха малко под 1,5 млрд. евро (1,61 млрд. долара).\nСпоразумението за продажба на завода трябва да получи одобрение от правителството на Италия, което има правото да блокира или налага условия върху сделки, включващи компании, смятани за стратегически важни.\nТова е първата значителна продажба на активи на \"Лукойл\" след нахлуването на Москва в Украйна. Чрез нея заводът може да избегне национализация или закриване, след като санкциите на Европейския съюз го лишиха от доставките на руски петрол през декември.\nГлобалните санкции срещу Русия замразиха около 300 млрд. долара - почти половината от това, което страната имаше в своите златни и валутни резерви, въпреки че \"Лукойл\" не беше пряко засегнат от западните санкции\nНа 5 декември влезе в сила европейското петролно ембарго върху вноса на руски петрол. От същата дата влезе в сила и решението на Европейския съюз (ЕС) и седемте най-развити икономики в света (Г-7) да наложат таван на цената на руския петрол.\nТака износът на руски нефт падна до двегодишно дъно, а цената му се понижи до нивата от началото на непредизвиканата руска инвазия в Украйна на 24 февруари."
	},
	{
		"title": "\"Като майка Русия\". Членове на \"Нощни вълци\" участваха в парад в Република Сръбска",
		"url": "https://www.svobodnaevropa.bg/a/32216755.html",
		"text": "Членове на прокремълския рокерски клуб \"Нощни вълци\" участваха в парада в Сараево по случай Деня на Република Сръбска в понеделник.\nКлубът е известен с близките си връзки с руския президент Владимир Путин и беше санкциониран от Европейския съюз (ЕС) заради подкрепата си за руската агресия в Украйна. България също подкрепи тези санкции. От декември Босна и Херцеговина, от която е част Република Сръбска, официално е кандидат за член на ЕС.\nОколо 20 членове на мотоклуба участваха в парада, като вървяха заедно с около 2000 участници, сред които полицаи и представители на студентските институции на Република Сръбска.\nРъководителят на събитието каза, че те са членове на клуб, който е награждаван многократно в Русия, и ги нарече пропагандатори на православното християнство, които се застъпват за това Република Сръбска \"да бъде силна и вечна като майка Русия\".\nЧленовете на \"Нощни вълци\" през последните години често посещават Република Сръбска, където имат и местни представители. Посещавали са ги по време на религиозни и светски празници, а също така са участвали в предишни чествания на Деня на Република Сръбска.\nМинистърът на сигурността на Босна и Херцеговина Селмо Чикотич е предупредил за възможно присъствие на членове на радикални и екстремистки групи.\n\n\nВ понеделник Чикотич каза пред РСЕ/РС, че по данни на разузнаването ще присъстват и членове на руската наемническа група \"Вагнер\" и представители на Движението на сръбските четници \"Равне гора\". РСЕ/РС не можа да потвърди присъствието на членове на нито една от тези групи.\nНяколко млади мъже на парада бяха забелязани да носят знамена, които по техни думи представляват подкрепяните от Русия сепаратисти в Донецка област в Украйна.\nМилорад Додик, президент на Република Сръбска, каза по време на събитието в източно Сараево, че е \"особено горд\" от хората, които са готови да защитават Република Сръбска.\n\"Ние не правим това от злоба, а за да покажем, че сме готови да се борим за нашата свобода\", каза Додик.\nВ Босна и Херцеговина 9 януари се чества като Ден на Република Сръбска, въпреки че Конституционният съд на Босна два пъти е обявявал датата за противоконституционна.\nНа този ден се отбелязва годишнината от обявяването на независимостта на региона през 1992 г., което разпалва Босненската война от 1992-1995 г."
	},
	{
		"title": "Как България се оказа на трето място в света по внос на руски петрол",
		"url": "https://www.svobodnaevropa.bg/a/32212367.html",
		"text": "На 5 декември влезе в сила европейското петролно ембарго върху вноса на руски петрол. От същата дата влезе в сила и решението на Европейския съюз (ЕС) и седемте най-развити икономики в света (Г-7) да наложат таван на цената на руския петрол.\nТака износът на руски нефт падна до двегодишно дъно, а цената му се понижи до нивата от началото на непредизвиканата руска инвазия в Украйна на 24 февруари.\nНищо от това обаче не се усеща в България. В края на 2022 г. страната всъщност стана третият най-голям купувач на руски петрол в света, а цените на горивата в страната така и не последваха тенденцията за поевтиняване на суровината, от която се произвеждат.\nСпоред експерти това се дължи на стремежа на Русия да запази традиционните си пазари, използвайки дейността на \"Лукойл\".\nБългария остана единственият вход по море за руския петрол в Европа. Това се случи след месеци на активно лобиране, както на редовното правителство с премиер Кирил Петков (\"Продължаваме промяната\"), така и на последвалото служебното правителство, назначено от президента Румен Радев.\nСвободна Европа опита да получи коментар по темата и от руската петролна компания, но оттам запазиха мълчание.\nРезултатът от месец ембарго\nПарите от продажбата на суров петрол са основен източник на приходи за руския бюджет. С тези средства Кремъл финансира войната си срещу Украйна. Целта на санкциите е ограничаване на тези доходи.\nИзносът на суров петрол от Русия е намалял през декември. Това съобщава специализираният сайт S&P Global. Зареждането на суров петрол с руски произход от руските пристанища в края на 2022 г. е било средно 2,65 млн. барела на ден, което е спад с около 14% спрямо нивата от ноември.\n\n\n\"Основните купувачи са Китай и Индия, повече от половината, а през декември третият най-голям купувач на руски нефт в света е България\", каза пред Свободна Европа Костанца Рангелова, енергиен експерт в Центъра за изследване на демокрацията. \nСлед началото на на руската инвазия в Украйна трите страни, които изкупуваха най-много руски петрол, бяха Китай, Индия и Турция. През декември обаче България успя да влезе в тази тройка, измествайки южната си съседка.\nДанните показват, че през миналия месец Русия е изпратила най-малко 71 на сто от износа на суров петрол по море за Азия, спрямо 26 на сто преди войната в Украйна. Останалите доставки на руски суров петрол за Европейския съюз са основно за България.\n\"Българският внос на руски петрол остава стабилен през декември. През май 2022 г. се случи значително увеличение на този внос спрямо типичните нива от предходните месеци и от тогава остава на тези завишени нива до последните налични данни от декември\", каза Рангелова.\nДанните, публикувани от S&P Global, показват, че през декември България е внасяла по около 150 хил. барела руски петрол на ден.\n\"Капацитетът на рафинерията в Бургас е 140 хил. барела на ден и може да работи до 10 на сто над този капацитет. Данните за декември от 150 хил. барела на ден съвпадат със 100 процента преработка на руски петрол\", коментира Рангелова.\nБългария е единствената държава в ЕС, която получи изключение от ембаргото за внос на руски нефт по море. От началото на 2022 г. \"Лукойл\" е преработила над 7 млн. тона нефтена суровина. Това е почти два пъти повече в сравнение с 2021 г., когато са преработени около 4,2 млн. тона.\n\nЦената\nЦената на руския петрол (Urals) започна да пада след нахлуването на Русия в Украйна. Причината беше, че много компании се отказаха да го купуват.\nВ резултат на това руският петрол започна да се предлага по-евтино. Разликата спрямо другия сорт петрол (Brent) е по-ниска с около 20-33 долара на барел в различните месеци.\n\"След санкциите отстъпката се увеличи с около 10 долара до около 30 долара на барел. Това е един от големите ефекти\", коментира още енергийната експертка от ЦИД.\nТози ефект обаче не се усеща от крайните потребители на горива в България. При по-ниска цена на петрола през декември 2022 г., цената на бензина е с близо 20 на сто по-висока, а на дизела - с над 45 на сто в сравнение със същия период на 2021 г.\nОт началото на декември цените на горивата в България леко се понижават, но продължават да са по-високи в сравнение с началото на годината.\nОтговорът на Путин\nВ края на декември руският президент Владимир Путин подписа указ, с който забранява доставките на руски суров петрол на чуждестранни компании и физически лица, които прилагат тавана на цената от 60 долара за барел.\nСпоред руския енергиен експерт Михаил Крутихин този указ е \"имитация на твърд отговор на действията на Запада\". Основната причина е, че страните, които обявиха таван, вече се отказаха да купуват руски нефт.\n\"Оказва се в подписания указ, че не трябва да има позоваване на този таван на цените в договорите за покупка на руски нефт. Но такива неща изобщо не се вписват в договорите – никакви понятия като таван, механизъм за ограничение на цените и т.н. не се вписват в договорите\", каза Крутихин в YouTube канала Ходорковски LIVE.\n\n\nСпоред Костанца Рангелова пък указът на Путин няма да повлияе върху вноса на руски нефт в България, \"защото в договора не се споменава таван на цената нито директно, нито индиректно\".\nСпоред нея нищо няма да се промени и през февруари, когато влизат в сила ограниченията за износ от България на продукти, произведени от руски петрол.\n\"Много лесно се играе с това как точно се слага етикет на горивото, което се изнася и при едно по-креативно смесване на продуктите реално да няма никаква промяна\", каза Рангелова.\nВ деветия пакет от санкции, одобрен от държавите от ЕС на 16 декември, изрично е записано, че България не може да изнася продукти, произведени при преработката на руски петрол. Това може да се случва само по изключение - когато са за Украйна или определени продукти за трети страни, когато не могат да се съхраняват в България при безопасни условия.\nПрез ноември ръководството на рафинерията \"Лукойл Нефтохим\" постави условие пред българското правителство да позволи на компанията да продължи да внася руски петрол до края на 2024 г., както и да изнася неограничено продукти, добити от преработката на руски нефт в България. В замяна компанията обеща да прехвърли цялата си икономическа дейност в България и да плаща данъците върху печалбата си в страната.\nОт правителството казаха, че това е възможно и не нарушава санкциите, с което влязоха в противоречие с Европейската комисия.\nМиналата седмица вицепремиерът по икономическа политика Христо Алексиев каза, че българското подразделение на \"Лукойл\" е преместило цялата си икономическа дейност в страната. Според Алексиев дружеството има намерение и да си плаща данъците в България.\nСвободна Европа изпрати няколко писмени въпроса по тази тема до \"Лукойл\", но до редакционното приключване на този текст не бяха получени отговори от руската компания."
	},
	{
		"title": "\"Това не е неговата страна, а нашата\". Кои са руските \"партизани\" и защо воюват с Кремъл",
		"url": "https://www.svobodnaevropa.bg/a/32207487.html",
		"text": "Мистериозни пожари избухнаха на много места в Русия в последните месеци. За тях Москва обвини „украински саботьори“ и по изпитания от комунизма модел - дори западните разузнавателни агенции.\nЕдин документален филм на британеца Джейк Ханрахан обаче предлага нова гледна точка - това е „широкомащабна, активна съпротива вътре в Русия“, която се води от самите руснаци.\n\n\n\n\n\nВсъщност на някои руснаци толкова им се гади от Путин, че са готови да вземат нещата в свои ръце\n\n\n\n\n\n„Излизат с онази версия „Е, сигурно е ЦРУ“. Да, ама не. Всъщност на някои руснаци толкова им се гади от Путин, че са готови да вземат нещата в свои ръце“, казва Ханрахан в интервю за Свободна Европа.\n\n\n\n\n\nХанрахан е британски режисьор, който е известен с документалните си филми от зони, в които има военни конфликти, но също и по теми, които предизвикват разделение. Той ги излъчва в собствената си медия Popular Front. През 2020 г. той прави интервю с популярния JStark - създател на модел пистолет, който се прави с 3D принтер. По-късно той почина след инфаркт, който получи по време на обиск на дома му от германската полиция.\nВ новия филм „Подземната Русия срещу Путин“, който излезе в YouTube на 3 януари, двама руски „партизани“ се срещат с Ханрахан в гора в Източна Европа край границата на Русия. Те са маскирани и с променени гласове и разказват в детайли за саботажите, в които твърдят, че участват директно. Сред тях са унищожаване на железопътна линия, по която се доставят боеприпаси за фронта. Те унищожават и кула за мобилна комуникация край границата между Русия и Украйна, а също координират, обучават и финансират други партизански групи в страната.\nПо техни думи на територията на Русия действат общо 30 клетки, които са обединени от целта да подкопават дейността на Кремъл.\n\n\n\n\n\nТова не е страната (на Путин), това е нашата страна\n\n\n\n\n\nЧленовете на групата казват на Ханрахан, че рискуват живота си, защото „това не е страната (на Путин), това е нашата страна“ и „ако не сега, кога?“.\n\n\n\n\n\nМосква започна непредизвикана военна агресия срещу Киев в края на февруари 2022 г. Нейната цел, по думи на Владимир Путин, беше да се „предпази“ рускоговорящото население в района на Донбас, както и да се „денацифицира“ Украйна . За няколко месеца руските войски окупираха множество територии в страната, избиха хиляди цивилни и военни и унищожиха хиляди сгради, които не са военни обекти.\nЗаради затрудненията си на фронта през есента Русия извърши мобилизация на около 300 хил. души. Това предизвика недоволство сред руснаците, а много от мъжете, които трябваше да бъдат мобилизирани, избягаха в чужбина.\nДвамата души, интервюирани от Ханрахан, са част от „анархокомунистическа“ група, известна като БОАК. Това е една от няколко радикално леви организации в Русия и Беларус, чиито цели до инвазията в Украйна от февруари 2022 г. изглеждат отвлечени и размити.\nСега, когато има ясна краткосрочна цел – войната на Русия срещу Украйна да свърши, БОАК придобива голяма популярност в Телеграм, където активно се набират „другари“. \nХанрахан за пръв път се свързва с групата именно в Телеграм.\n„Казвах им „вижте, знам че искате да популяризирате каузата си, а аз искам да направя документален филм за това“, казва той.\nТой вярва в достоверността на твърденията на членовете на организацията, защото те са споделили с него кадри от техни атаки, които не са били публикувани онлайн.\n\n\n\n\n\n„Изпратиха повече от достатъчно. В мен не остана съмнение, че историята на тези хора е правдоподобна“, казва Ханрахан, който заради годините опит в подобни проекти е добил ясна представа за средите, в които действа групата.\nЗа срещата Ханрахан първо получава само името на местност, а по-късно конкретна локация, точно преди да се види с членовете на групата. След като изпраща криптиран мейл, за да ги уведоми, че е стигнал на мястото, двамата се появяват от укритието си в близката гора, разказва режисьорът.\nДвамата руснаци твърдят, че събират информация за целите си от Wikimapia – уебсайт с отворени данни, в който всеки може да добавя снимки и описания на обектите на картата.\n„Така че просто отваряш сайта и намираш военен обект“, казва един от партизаните. След множество разузнавателни мисии до обекта, саботьорите нападат.\n\n\n\n\n\n\n\nДвамата казват, че никога няма да бъдат заловени живи.\n\n\n\n\n\nПо-добре е да умреш, отколкото да те измъчват за информация\n\n\n\n\n\n„По-добре е да умреш, отколкото да те измъчват за информация“, казва единият от тях.\nТе са готови да използват огнестрелни оръжия, ножове или „каквото можем да намерим“, за да се бият до смърт, или да се самоубият, в случай че не могат да избягат.\n„Всичко е по-добре от това да попаднеш в руски затвор“, казват още те.\nХанрахан казва, че една от причините да направи филма е това, което той нарича „опростената реторика“ за войната и проявата на етническа омраза в социалните мрежи.\n„Някои от хората в Тиутър са твърде опиянени. Измъкват се с ксенофобия по начин, по който никога не са могли досега. „Всички руснаци са орки“ и т.н. Всъщност, не, някои от тях поемат най-големия риск в ш*****я си живот, за да помогнат на украинци, с които никога няма да се срещнат и никога няма да познават. Според мен това казва доста“."
	},
	{
		"title": "Три минути: Всички се карат, Гергов печели. Вече знаем защо Русия издирва Христо Грозев",
		"url": "https://www.svobodnaevropa.bg/a/gergov-russia-hristo-grozev/32216120.html",
		"text": "Добро утро. Най-важното днес:\n\nКъде отива третият мандат\nКъде отива Панаирът в Пловдив\nДжими Пейдж\n\nПрезидентът има време до понеделник да връчи третия и последен мандат за съставяне на правителство на една от партиите в Народното събрание. Срокът започна да тече от неуспешното връщане на втория мандат от Николай Денков от “Продължаваме промяната”.\nПрезидентът Румен Радев повдигна темата за думите на Христо Иванов от “Демократична България”, че единственият начин да се състави правителство е да се постигне договореност между ГЕРБ и ПП. Денков каза, че не използват думичката “договорка”.\nПо-късно Христо Иванов постави като условие за разговори с ГЕРБ “реформата на прокуратурата, депутинизацията на България и разумната икономическа политика”. \nДесислава Атанасова от ГЕРБ затвори този кръг от размяна на реплики с думите, че няма да подкрепят предложено от ДБ правителство, ако в него присъстват някои от лидерите на ПП. \nСега чакаме Румен Радев да избере на кого ще връчи мандата - опциите са ДПС, “Възраждане”, БСП, “Демократична България” и “Български възход”. При неуспех на третия мандат - отиваме на нови избори. Антикорупционният фонд, сдружение “Данни за добро”, фондация “Общество.бг” и десетки журналисти и медии създадоха Обединение за честни избори - съкратено ОЧИ.\nАко имате мнение по тези новини, коментирайте на страницата ни във Facebook или пишете на svobodnaevropa@rferl.org.\nЧетири истории за руското влияние в България\nШансовете за правителство са все по-малки, но шансовете Георги Гергов да придобие пълен контрол над Пловдивския панаир са все по-големи. Това стана възможно след като представител на община Пловдив във фирмата собственик подкрепи плана на Гергов, почетен консул на Русия.\nКонституционният съд образува дело по искане на БСП и “Възраждане” срещу решението на парламента за изпращане на военна помощ на Украйна. Докладчик е дългогодишният депутат от БСП Янаки Стоилов. \nВ това време Русия продължава да издирва българина Христо Грозев, който ръководи разследващия сайт “Белингкат”. Няма официален отговор на въпроса защо. Татяна Ваксберг обаче подреди фактите и стигна до очевидния отговор - не пропускайте тази история. \nБългария сключи договор, който ще ѝ позволи да доставя газ през Турция. Елица Симеонова потърси отговор на въпроса дали това не е “задна врата” за руския газ към България.\nЗдравеопазването\nМинистерството на здравеопазването реши да купи 6 медицински хеликоптера от единствения кандидат в конкурса, който министерството прекрати през ноември заради надхвърляне на максимално заложената цена.\n“Има човешка грешка”, гласи резултатът от проверката за разменените бебета в болница “Шейново” в София. Поне трима души от персонала ще бъдат наказани.\nАко харесвате този бюлетин, препоръчайте го на приятели и им изпратете линк за абонамент.\nУбийства и лъжи\nРуската армия нанесе ракетен удар по пазар в село Шевченково, Харковска област, при което са убити две жени. Град Соледар в Източна Украйна е напълно разрушен. Украинските власти го наричат “едно от най-кървавите места”.\nАко се чудите защо Русия съобщи, че е убила 600 украински войници, а това се оказа невярно - тук е тази история. Журналисти бяха на място в Краматорск и опровергаха Москва.\nНамерете още 3 минути, за да гледате тази видео история - в Афганистан се увеличават протестите срещу новите забрани, наложени от талибаните на жените. В демонстрациите се включиха и мъже.\nСтанете част от общността на Свободна Европа във Viber.\nЧовек на деня\nКитаристът на Queen Брайън Мей го определя като \"един от най-големите мозъци на рок музиката\". Създателят на легендарната рок група Led Zeppelin Джими Пейдж е приеман за един от най-добрите китаристи в рока. Той навърши 79 и е Човек на деня на Свободна Европа.\nАбонирайте се за този бюлетин, за да получавате всяка сутрин в пощата си \"3 минути\" – преглед на най-важните новини.\nИскрено ваш,\nИван Бедров"
	},
	{
		"title": "Конституционният съд ще разгледа искането на \"Възраждане\" и БСП срещу военната помощ за Украйна",
		"url": "https://www.svobodnaevropa.bg/a/32215899.html",
		"text": "Конституционният съд (КС) е образувал дело за военната помощ за Украйна, става ясно от съобщение на съда в понеделник. То е образувано по искането на 50 депутати от \"Възраждане\" и БСП да се обяви за противоконституционно решението на Народното събрание за оказване на военна и военнотехническа подкрепа на Украйна.\nВ средата на декември парламентът окончателно одобри споразумението между България и Украйна за безвъзмездно предоставяне на въоръжение, техника и боеприпаси. Впоследствие от БСП казаха, че ще сезират КС за него. Те отправиха покана към \"Възраждане\" да ги подкрепят със своите гласове, тъй като само тези на социалистите не са достатъчни за сезирането.\nОт съобщението на сайта на КС става ясно, че докладчик по делото е съдия Янаки Стоилов. Той дълги години беше депутат от БСП, а през октомври 2021 г. президентът Румен Радев го назначи за конституционен съдия.\nПо-рано Радев коментира по повод намеренията на БСП да оспори законността на споразумението за военна помощ, че няма законова възможност КС да бъде сезиран, след като парламентът е ратифицирал международен договор.\nБСП успя да блокира решението за помощта в рамките на миналия парламент, но в 48-ото Народно събрание беше постигнато голямо мнозинство по темата. Така на 3 ноември парламентът реши България да помогне на Украйна с въоръжение и боеприпаси.\nСпоред източници на Свободна Европа София ще дари на Киев голямо количество зенитни установки с 23 мм оръдие и боеприпаси за тях. Става въпрос за ЗУ-23-2 и модификации. Това е съветска технология за противовъздушна отбрана от 60-те години на миналия век, но варианти на установката и муниции за нея все още се произвеждат в България.\nУкрайна се нуждае от подобно въоръжение, за да може ефективно да противодейства на въздушните атаки на руските сили с ирански дронове."
	},
	{
		"title": "\"Вярвам на това, което виждам\". Журналисти показаха, че в Краматорск няма стотици убити украинци",
		"url": "https://www.svobodnaevropa.bg/a/32215306.html",
		"text": "Твърдението на Русия, че е нанесла свой ответен удар в град Краматорск, при който са били убити над 600 украински военнослужещи, беше опровергано от журналисти от международни медии. Те направиха репортажи от мястото и показаха снимки, на които се вижда, че сградите не са поразени и няма следи от много убити хора.\nНовините идват след удари на украинската армия, извършени в полунощ на Нова година. Те бяха нанесени по сграда, използвана като казарма от руските сили в украинския град Макийвка. Кремъл потвърди, за 89 жертви от руска страна, но според властите в Киев, както и според разкази на оцелели, те са стотици.\nНа 8 януари говорителят на руското военно ведомството Игор Конашенков каза, че Русия е нанесла ответни удари по общежития в Краматорск и че там са били убити над 600 украински военнослужещи, като се предполага, че там са били разположени повече от 1300 души.\nМосква не предостави доказателства за твърденията си. Чрез сравняване на снимки, публикувани от местни служители, със сателитни снимки на Google и други изображения онлайн, Би Би Си потвърди местоположението на два обекта на около 1 км един от друг в Краматорск. Ударите са нанесени в близост до две училищни сгради - професионални училища с номера 28 и 47 - които съвпадат с номерата на общежитията, предоставени от Русия.\nФинландският журналист Анти Куронен, кореспондент на телевизионната компания Yle, както и кореспондентите на Си Ен Ен и Ройтерс, също не откриха признаци за сериозни щети и масови човешки жертви след удара в Краматорск. Ройтерс уточни, че неговият екип не е установил дори следи там да са живели войници.\n„Русия твърди, че стотици украински войници са били убити в резултат на ракетна атака срещу това училище в Краматорск. Аз съм там и е малко странно, че сградата дори не е обградена. Местните жители не са виждали линейки\", съобщи в Twitter Куронен.\n„Чух експлозии снощи, когато тази цел беше ударена. В близост има голям кратер (вероятно от ракета S-300). Попадението не е пряко. Военните дойдоха тук сутринта и казаха, че училището е празно\", добави той и публикува снимки.\n\n„Още една ракета падна точно пред тези стари гаражи. Трябва да кажа, че в момента повече вярвам на това, което виждам и на изявленията от Украйна, отколкото на твърдението на руското министерство на отбраната за повече от 600 загинали украински войници\", добави журналистът.\n\nРедица руски прокремълски канали (по-специално Rybar и Grey Zone, близки до частната военна компания \"Вагнер\") критикуваха Министерството на отбраната, че лъже за „операцията за отмъщение“.\n„Нека да поговорим за измама“, пише в Telegram известен провоенен блогър, който публикува под името Military Informant и има повече от половин милион абонати.\n„Не е ясно кой и по каква причина е решил, че 600 украински войници са загинали вътре, всички наведнъж, ако сградата всъщност не е била ударена (дори лампата е останала включена). Вместо реално унищожаване на личния състав на противника, което би било достоен отговор, беше измислена изключително медийна операция\", допълва той.\nСергий Череватий, украински военен говорител за източния регион, кометнира пред телевизия Suspilne News:\n„Това е информационна операция на руското министерство на отбраната“.\n\"Светът видя, че Русия лъже, дори когато сама привлича вниманието към положението на фронта\", коментира президентът на Украйна Володимир Зеленски във вечерното си обръщение в неделя.\nВ понеделник говорителят на Кремъл Дмитрий Песков обаче обаче продължи да поддържа версията на Москва, без да даде доказателства.\n\"В Кремъл имаме абсолютно доверие (на министерството на отбраната - б. р.). Бих искал да ви припомня думите на президента, че главният и напълно легитимен източник на информация за случващото се по време на специалната военна операция е министерството на отбраната\", каза той.\nТова не е първият път, когато руското военно ведомство използва термина „отмъщение“, така бяха определени и масираните удари срещу украинската критична инфраструктура, които започнаха през октомври 2022 г. - след атаката срещу Кримския мост."
	},
	{
		"title": "Може ли договорът с Турция да отвори \"задна врата\" за руския газ към България",
		"url": "https://www.svobodnaevropa.bg/a/32212141.html",
		"text": "В първия работен ден на 2023 г. България сключи споразумение с турската газова компания “Боташ”. Според управляващите договорът ще даде достъп на България до турските терминали за втечнен газ и до турските газопроводи и така ще осигури алтернативен маршрут за доставки.\nСключването на споразумението беше представено като “пробив” и “исторически момент”. И наистина, осигуряването на алтернативен път, по който природен газ може да стига до България, изглежда като добро постижение. Особено на фона на прекратените доставки от Русия, която осигуряваше три четвърти от газа за страната само допреди няколко месеца.\nОколо споразумението между “Булгаргаз” и турската “Боташ” обаче има много неизвестни.\nТо идва на фона на намерението на руския президент Владимир Путин да превърне Турция в “хъб” за руския газ. Това предизвика експерти и някои политици да се усъмнят, че споразумението с Турция може да се превърне в “задна врата” за продължаване на доставките на руски газ. Служебното правителство отрича тази възможност.\nВъпросите обаче остават. Ето защо.\nКакво предвижда споразумението с Турция\nЦялата публична информация за съдържанието на документа идва от изказвания на министрите на енергетиката на България и Турция и от ръководствата на държавните дружества “Булгаргаз” и “Боташ”. Самият документ не е публичен и не може да се провери какво съдържа. Това е практика при сключване на подобни договори за доставки и транзит на природен газ.\nСпоред официалното съобщение споразумението позволява на “Булгаргаз” да разтоварва танкери с втечнен природен газ на турските терминали и след това да пренася този газ до България през турската газопреносна мрежа. Това значи, че е осигурен само пътят, по който да мине природният газ.\n\n\nСамата суровина все още не е осигурена и не се знае откъде ще дойде. Ръководството на “Булгаргаз” каза, че предстои да бъдат намерени доставчици.\nМинистърът на енергетиката на Турция Фатих Дьонмез каза, че споразумението предвижда възможност за пренос на до 1,5 млрд. куб. м газ годишно. Това е около половината от годишното потребление на природен газ в България. Той добави, че срокът на договора е 13 години.\nИзпълнителната директорка на “Булгаргаз” Деница Златева каза, че България ще има възможност да получава до 14 танкера или 1,4 млрд. куб. м. природен газ годишно на турските терминали.\n\n\n\nГарантираме диверсификация не само на източниците, но и на маршрутите.\nДеница Златева\n\n\n\n“Гарантираме диверсификация не само на източниците, но и на маршрутите”, каза Златева пред БНТ на 4 януари.\nТова обаче не изчерпва въпросите около споразумението. Не е известно каква ще цена плаща “Булгаргаз”, не е известно дали българската компания е длъжна да използва капацитета, до който ѝ е предоставен достъп и дали дължи неустойки, ако не го направи. Няма и отговор какви точно ще бъдат отношенията между “Булгаргаз”, “Боташ” и компаниите, които ще доставят газа.\nТурция се превръща в “хъб” за руски газ\nСпоразумението между българската държавна газова компания “Булгаргаз” и турската “Боташ” беше подписано на 3 януари, първия работен ден на 2023 г., в София. По думите на служебния министър на енергетиката Росен Христов споразумението е договорено на Коледа. За пръв път Христов съобщи за намерението на България да сключи такъв договор с Турция на 20 декември.\nНовината дойде след посещение на президента Румен Радев в Турция на 9 декември, последвано от визита на министъра на енергетиката и ръководството на “Булгаргаз”. След подписването на споразумението пресслужбата на президентството съобщи, че до него се е стигнало именно благодарение на срещата на Радев с турския президент Реджеп Тайип Ердоган и последвалите преговори между представители на енергийните министерства на двете държави.\nДва месеца по-рано, през октомври, руският президент Владимир Путин за пръв път съобщи за намерението си да увеличи износа на природен газ за Турция и да я превърне в хъб, през който да минават доставките на руски газ за Европа. Това се случи по време на среща на Путин с турския президент Реджеп Ердоган в Астана, Казахстан, на 13 октомври.\nВ същия ден, в който се срещна с Румен Радев, Ердоган се срещна и с президента на руската държавна “Газпром” Алексей Милер. На 28 декември руската държавна информационна агенция ТАСС цитира Милер да казва, че Русия и Турция вече са започнали “практическото изпълнение” на проекта за газов хъб.\nДен след подписването на споразумението с България министърът на енергетиката на Турция Фатих Дьонмез каза, че документът “всъщност е първият плод на усилията” за създаване на хъб за търговия с газ в Турция. Той добави, цитиран от турския вестник Хюриет, че споразумението с България ще позволи доставки и за други страни в региона, които да минават през България. Той не каза дали този газ е руски или не.\nСпоред енергийния експерт Мартин Владимиров от Центъра за изследване на демокрацията (ЦИД) всички тези факти създават впечатление, че “Русия и Турция правят опит да се договорят за координирани действия в търговията с газ”.\n\n\n\n“Газпром“ се надява Турция да бъде троянски кон за руските газови интереси в Югоизточна Европа.\nМартин Владимиров\n\n\n\n“Газпром“ се надява Турция да бъде троянски кон за руските газови интереси в Югоизточна Европа”, каза той пред Свободна Европа.\nПрез 2021 г. Русия е най-големият доставчик на природен газ за Турция. През 2021 г. руският газ представлява 45% от цялото потребление в Турция според анализ на американския Атлантически съвет. През 2022 г. Русия отново е най-големият доставчик за Турция, посочва американското търговско министерство в анализ. Най-големият вносител на втечнен газ в Турция за 2022 г. е САЩ.\nСлед прекъсването на доставките от \"Газпром\" по “Северен поток” за Европа в средата на 2022 година обаче Русия увеличи износа на втечнен газ, отбелязаха експерти. Между януари и октомври 2022 г. доставките на руски втечнен газ за държави от ЕС са се увеличили с 40%, съобщи Файненшъл таймс. Такава статистика за доставките в Турция няма, но според експерти те също се увеличават.\nДо април 2022 г. България получаваше около три четвърти от газа, който използваше, от Русия. “Газпром” обаче едностранно и в нарушение на договора с \"Булгаргаз\" прекрати доставките. Впоследствие дългосрочният договор с руската компания изтече и не е подновен. Сега страната получава газ предимно по дългосрочния си договор с Азербайджан и по краткосрочни договори.\nМеждувременно ЕС разработи дългосрочна стратегия за прекъсване на зависимостта от руския природен газ. Брюксел смята Москва за ненадежден доставчик и освен това изтъква, че приходите от продажбата на газ се използват за финансиране на руската военна агресия срещу Украйна.\n“Много неизвестни в цялата история”\nОснованията за предположението, че договорът с Турция може да се използва за параван, се крият в това, че природният газ, който ще се доставя в България, всъщност ще става собственост на турската компания “Боташ”.\nТова стана ясно от интервюто на директорката на “Булгаргаз” Деница Златева пред БНТ. Тя каза, че това следва от изискване на турското законодателство, с което България ще се съобрази. По думите ѝ то гласи, че всичкият природен газ, който минава през турската газопреносна мрежа, трябва да е собственост на турската държавна компания.\n\n\nТова според експертите дава възможност информацията за това откъде в действителност идват доставките да остане скрита.\n“Ние на практика ще купуваме този газ от “Боташ”, каза икономистът Евгений Кънев пред Свободна Европа. Това според него значи, че истинският доставчик може да остане скрит:\n\n\n\nИма много неизвестни в цялата тази история.\nЕвгений Кънев\n\n\n\n“Ние правим сделка отново с авторитарна страна, където прозрачността не е на пиедестал – има много неизвестни в цялата тази история. И те са особено важни предвид факта, че съвпадат с инициативата на Русия да направи Турция газов хъб.”\nЕнергийният експерт Мартин Владимиров подчерта, че липсва яснота дали “Булгаргаз” ще сключва договори директно с доставчиците на газ, или те ще минават през “Боташ”.\n“Каква е гаранцията, че ние няма да сме зависими отново от доставките на руски газ, само че през трети страни, през посредници”, каза той.\nСвободна Европа попита “Булгаргаз” дали планира да се договаря директно с доставчиците на втечнения природен газ. Държавната компания изпрати писмен отговор.\nТой гласи, че “доставките на втечнен природен газ ще се договарят директно между “Булгаргаз” и доставчиците на втечнен природен газ, т.е. “Булгаргаз” ще бъде собственик на втечнения газ”.\nПри доставянето му на турските терминали собствеността на газа ще се прехвърля “формално” на “Боташ”, която ще има задължение да го достави. Накрая България ще плаща за газа цена, която самата тя е договорила, а към сумата ще се добавят таксите за регазификация, съхранение и пренос, пише още в отговора на “Булгаргаз”.\n\n\nОтправихме и уточняващ въпрос - на какъв принцип “Булгаргаз” ще избира доставчиците, ще сключва ли договори с тях и ще бъде ли публикувана информацията за тях. В отговора на дружеството се посочва само, че подходът за подбор на доставчиците ще бъде избран в “пряка зависимост от ситуацията на пазара”.\n\n\n\nВсички спекулации са необосновани.\nРосен Христов\n\n\n\nВ петък, 6 януари, служебният министър на енергетиката Росен Христов каза, че доставките ще се избират чрез открити процедури. Той каза, че има “изрично условие да не участват руски компании и газът да е с гарантиран неруски произход”.\n“Всички спекулации са необосновани”, добави още Христов пред журналисти в Народното събрание.\nПолитическите реакции\nПолитическите реакции на сключването на споразумението с Турция бяха разнопосочни. Президентът Румен Радев и министрите от служебното правителство, които работеха за подписването му, го определиха като “пробив” и “исторически момент”.\nИкономистът Евгений Кънев вижда съвпадение между политиците, които са работили за сключване на договора с “Боташ”, и тези, които настояваха за връщане към доставките от руската компания “Газпром”. Това бяха министрите в служебното правителство, назначено от Румен Радев.\nТази теза се споделя от представители на ГЕРБ. В изявление на 3 януари в партийната централа депутатката от партията Теменужка Петкова също определи сключването на договора като “исторически ден”, а лидерът на партията Бойко Борисов каза, че то не би било възможно без действията на правителствата, в които той беше премиер.\n\nДепутатът от “Демократична България” Ивайло Мирчев обаче смята, че е възможно договорът с Турция да се превърне в прикритие за продължаване на зависимостта от руския природен газ.\n“Целият природен газ, който влезе на турска територия, става собственост на “Боташ”, независимо откъде ще дойде. България не си купува достъп до терминалите за втечнен газ, България си купува газ от Турция. Най-много газ в Турция влиза от Русия”, каза Мирчев, цитиран от БТА.\nТой добави, че партията му ще поиска изслушване на служебния министър на енергетиката Росен Христов в парламента по повод подписаното споразумение."
	},
	{
		"title": "Защо Русия издирва Христо Грозев",
		"url": "https://www.svobodnaevropa.bg/a/32211921.html",
		"text": "Те мажат бельото на Алексей Навални с Новичок, движат се накуп, без да си замитат следите, регистрират си имуществото на адрес на тайните служби, звънят за инструкции на шефа по най-обикновен телефон, изпускат контрола над обкръжението на своята мишена, нямат подръка убедителна легенда за това кои са, ако нещо се обърка.\nТова е облик не на всемогъщи убийци, а на комични герои. Такива излизат руските агенти на тайните служби в края на почти всяка история, разследвана от Христо Грозев.\nТой пише само за неща, които ужасяват света – отравяне на политически опонент, сваляне на пътнически самолет, избиване на цивилно население в агресивна война. Открива, че в основата на всичко са агенти на руските служби. Описва подробно как е научил детайлите, без да крие, че е плащал на черния пазар на лични данни.\n\n\nНакрая се получава един и същи портрет на разкритите извършители: хора, снабдени със смъртоносни оръжия и уверени в своята безнаказаност, но недостатъчно подготвени в „професионалната“ си дейност. Толкова, че са проследими с малко повече усилие и познания в дигиталния свят.\nКак е формално: защо Москва го издирва\nБългарският гражданин Христо Грозев беше обявен за издирване от Русия на 26 декември 2022 г. Като причина беше посочено нарушение на Наказателния кодекс, но конкретен текст не беше цитиран.\nТака е и днес, 15 дни по-късно. Адвокатите на Грозев не успяват да получат такава информация в Русия. Руската посланичка в София твърди, че не знае причината. МВР поиска Москва да каже какво е обвинението, но засега остава без отговор, а четвърти източник няма.\nХристо Грозев твърди, че има само българско гражданство.\nКак е според самия Грозев: защо го издирват\nМосква го издирва заради последното му голямо разследване, публикувано през есента на 2022 г., смята Христо Грозев. Статията установява поименно екип от 33-ма руснаци, които дистанционно насочват ракети към цивилни цели в Украйна.\n\n\n\"Преди около две седмици ЕС наложи санкции на тези хора въз основа на моето разследване и веднага след това дойде решението на Русия да ме обяви за издирване\", каза Грозев на българските депутати в четвъртък.\nПред Нова телевизия той даде по-дълъг отговор - напомни за три по-ранни разследвания, заради които е привлякъл интереса на руските власти към себе си. Първият случай е още от 2016 г. Тогава той излита от Москва за Западна Европа, а майорка от ФСБ му слага черен печат в паспорта.\nПо това време \"Белингкат\" работи предимно върху разследване за свалянето на малайзийски пътнически самолет с ракета, изстреляна от проруски сепаратисти в Украйна. За Русия това е хипотеза табу, а Грозев не просто участва в разследването, но и ежегодно провежда обучение на руски журналисти в Русия.\nОттам и черният печат.\nНо оттам и първата слава: разследването влиза в съдебното дело, заведено в Нидерландия, и през октомври 2022 г. води до три доживотни присъди на руските агенти, произнесени в тяхно отсъствие.\n\n\nДа теглим чертата: и първото, и последното разследване, проведено с участието на Грозев за \"Белингкат\", засягат тема, която е най-чувствителна за Кремъл - Украйна. Първото разкрива и особено неприятния за Москва факт, че именно Русия въоръжава проруските сепаратисти в Донбас.\nКакво е уникалното в това издирване\nПроверка на Свободна Европа сочи, че Грозев е единственият чуждестранен журналист, обявен именно за издирване, а не за нещо друго.\nТой самият каза пред български депутати, че има около 150 журналисти, които са руски граждани, прогонени от страната след вписването им в регистрите като „чуждестранни агенти“. Сред тях има и осъдени, арестувани, преследвани.\n\n\nИма и един украински журналист, обявен за „чуждестранен агент“ (Грозев вероятно има предвид Дмитрий Гордон, който поддържа канал в Ютюб с 2 млн. и 200 хил абонати).\nТова, което няма, е друг чужд гражданин, който работи в сферата на журналистиката, и който е обявен за издирване.\nТози допълнителен факт откроява диспропорцията между решението на Москва, засягащо български гражданин, и реакцията на българските власти по случая.\nИма ли проблем според българските власти\nДо този момент действията на официална София са три: външно министерство с тридневно закъснение говори с руската посланичка Елеонора Митрофанова, МВР с четиридневно закъснение поиска информация за конкретното обвинение, а ДАНС са потърсили връзка със самия Грозев.\nЛипсата на достатъчна ангажираност беше основна причина \"Демократична България\" (ДБ) да поиска изслушването на Грозев в парламентарната комисия за контрол върху службите. То се проведе в четвъртък.\nВ него се разбра, че с изключение на ДАНС с него не е контактувал нито един представител на изпълнителната власт. Но три други държави, последвани скоро от четвърта, са му предложили незабавно защита.\nКак изглежда отвън: опасно ли е да те издирва Русия\nСтраните, които незабавно са предложили защита на Грозев, са Нидерландия (там е базиран сайтът \"Белингкат\") и Австрия (там живее Грозев), но също и Швеция и Естония, които нямат очевидна формална причина да действат.\nИ преди, и по време на управлението на Владимир Путин Русия е страна, в която се убиват разследващи журналисти. Най-известните случаи са на Анна Политковская (1958-2006) и Юрий Шчекочихин (1950-2003), но това са само най-гръмките измежду всички истории.\nЗаконовото преследване на журналисти е позволено от 2012 чрез законите за \"чуждестранните агенти\", които ежегодно се втвърдяват. В днешния си вид този етикет води до забрана за публична дейност и до непосилни разходи.\nВоенната цензура, наложена след инвазията в Украйна, доведе до закриване на практически всички независими медии и до принудителното изгнание на журналисти.\n\n\nТози подход към журналисти (и обществени фигури), съчетан с първата агресивна война в Европа, публично заповядана от руския президент, води до логичния извод, направен от най-малко четири държави: ако Кремъл подгони някого, този някой е в опасност за живота.\nКак изглежда от България: защо Русия издирва Грозев\nМежду първото разследване - това за малайзийския самолет - и последното, в което Грозев установява имената на хората, дистанционно насочващи крилати ракети към Украйна, има 7 години, в които българската публика е поставена встрани от тези новини. Това я затруднява да формира отношение към разследванията на Христо Грозев преди да дойде новината, че го издирват.\nПреглед на най-попурярните електронни медии в България - БНТ, Би Ти Ви, Нова телевизия и БНР показва средно 12 споменавания на \"Белингкат\" за седем години (преди Христо Грозев да бъде обявен за издирване). В Би Би Си става дума за 140 публикации, в Льо Монд - за 100.\nВ България първото споменаване на сайта \"Белингкат\" в най-популярните медии се отнася към февруари 2019 г. Интересът тогава е предизвикан от откритието, че едни и същи руски агенти на тайните служби са участвали в отравяния в София и в Солсбъри, Великобритания.\nСтава дума за покушението срещу трима български граждани, сред които е оръжейният търговец Емилиян Гебрев (2015) и това срещу бившия руски агент Сергей Скрипал и дъщеря му (2018).\n\n\nПо-късно разследването на \"Белингкат\" и Христо Грозев се разшири и достигна до по-глобален извод, в който е замесена България: че руските служби стоят не само зад двете покушения, но и зад взривове в оръжейни складове, извършвани години наред в Чехия, България и Украйна.\nПрез 2019 г. водещите медии се ограничават със споменаване на разследването, обвързало в едно покушения в България и Великобритания. Често пъти в него липсва името на Грозев. Самата история се връща на дневен ред през април 2021 г. след като българската прокуратура от свое име посочва, че има връзка между отделните събития.\nПред 2022 идва ред на интервюта с Грозев за вътрешната политика на Русия и ситуацията на фронта.\nВодещите медии проявяват интерес и при награждаването с \"Еми\" на разследване на Си Ен Ен, направено с екипа на \"Белингкат\", в който има двама българи - освен Грозев това е Йордан Цалов. Този път става дума за разследване на отровителите на опозиционера Алексей Навални, извършено съвместно със Си Ен Ен.\nКой е Христо Грозев\nГрозев е български гражданин, който живее от години в чужбина. Роден е в Пловдив през 1969 г., там завършва и английската гимназия. През 1995 г. се дипломира в Американския университет в Благоевград със специалност „Медии и Масови комуникации“.\nЗапочва да работи като репортер в Пловдив като 17-годишен, после работи за частното радио „Аура“. Профилът му в LinkedIn съобщава, че в средата на 90-те той заминава за Русия, където работи за местни клонове на американската Metromedia. Нататък, по думите му, той придобива и продава медии в Русия, България, Нидерландия и други страни.\nВ България името му доби популярност през 2011 г. Това стана покрай компанията BG Privatinvest GMBH и смяната на собствеността на пресгрупата, издаваща вестниците \"24 часа\" и \"Труд\" след оттеглянето на германските издатели от ВАЦ.\nСобствеността беше разпределена между BG Privatinvest на Грозев и австриеца Карл Хабсбург-Лотринген от една страна, и Любомир Павлов и Огнян Донев от друга. Впоследствие се стигна до конфликт между двете групи инвеститори, в резултат на което делът на Грозев и партньора му се понижи до 9%, вместо първоначалните 53%. По-късно Павлов и Донев станаха обект на масирани прокурорски и данъчни проверки и в крайна сметка се отказаха от издателския си бизнес.\nТази история остави върху Грозев в България етикета на бизнесмен, а инцидентното представяне на разследванията му, правени след 2015 г., не спомогна за \"превръщането му\" в разследващ журналист в очите на много българи.\n\"Белингкат\"\nОт 2015 г. Грозев работи за интернет изданието „Белингкат“, създадено само година по-рано. Сайтът е основан от бивш блогър и е базиран в Нидерландия. Извършва разследвания с помощта на методи, които журналистите използват рядко или никога – търговия на данни, проследяване на геолокация, анализиране на открити източници чрез съпоставяне на дигитални изображения, подробен разказ от първо лице за това какво точно е направил авторът, за да се добере до една или друга информация.\nПрофесионалната журналистика не приема някои от тези подходи (например покупката на данни на черния пазар), но сама търси начин да се обучи на други, ако не ги владее (например да намира и съпоставя изображения от открити източници).\nОбичайното представяне на „Белингкат“ е като на сайт за разследвания, който комбинира гражданската и традиционната журналистика. Двата вида дейност влязоха в глобален конфликт още със зараждането на блогърите, които не са обвързани с етичен кодекс като журналистите. \"Белингкат\" е една от световните платформи, която \"сдобрява\" тези два лагера, без да ги обединява.\nПовечето разследвания, цитирани дотук, са направени заедно с традиционни медии от Германия и САЩ. Самият Христо Грозев и руският журналист Роман Доброхотов (днес в изгнание), получиха през 2019 г. Наградата на европейската преса за разследването на отравянето на семейство Скрипал във Великобритания."
	},
	{
		"title": "Три минути: Всички искат третия мандат. Протест срещу “кражбата на Панаира”. Фандъкова пак нарежда паветата",
		"url": "https://www.svobodnaevropa.bg/a/mandat-panaira-fandakova/32214495.html",
		"text": "Добро утро. Най-важното днес:\n\nТретият мандат\n110 хиляди убити руснаци\nАлекс Фъргюсън\n\nНоминираният от “Продължаваме промяната” за премиер Николай Денков връща в 10 часа на президента неизпълнения мандат. В края на седмицата ГЕРБ, ДПС, БСП, “Възраждане” и “Български възход” отхвърлиха декларацията на “Продължаваме промяната” за приоритети на управлението без нито едно изказване.\nСега Румен Радев трябва да избере на кого да връчи третия и последен мандат. БСП настоява да го получи, за да има правителство с “ограничен срок на действие”. “Демократична България” иска мандата, за да няма правителство по формулата “Вежди”, което ще е “задълбочаване в блатото”. Лидерът на ГЕРБ Бойко Борисов поиска “нов обществен договор” и предложи Христо Иванов за премиер. Сред искащите мандата се нареди и ДПС, за да предложи “програмно-експертен кабинет”. Според Асен Василев от “Продължаваме промяната” през април ще има нови избори, освен “ако не стане чудо”.\nАко имате мнение по тези новини, коментирайте на страницата ни във Facebook или пишете на svobodnaevropa@rferl.org.\nУбийци и крадци отиват на фронта\nРусия съобщи, че е убила 600 украински войници при ракетна атака в Краматорск. Украйна отрече това и го нарече “пропаганда”. Репортери на Ройтерс посетиха мястото и не видяха доказателства за твърдението на Москва.\nСраженията в Източна Украйна продължиха и през последните дни, въпреки обявеното от Русия прекратяване на огъня по случай Рождество, което руснаци и украинци празнуваха на 6 януари. \nБелият дом обяви нов пакет американска военна помощ за Украйна и нейните съседи на източния фланг на НАТО, който е в размер на 3,75 милиарда долара.\nУкраинската армия съобщи, че броят на убитите руски войници от началото на агресията на 24 февруари вече е над 110 хиляди. \nРусия изпраща в Украйна не само мобилизирани, но и затворници. Убийци, крадци и наркотрафиканти вече са помилвани, защото са отишли да се бият в частната армия “Вагнер”.\nБританската столица Лондон ще приеме международна среща на правосъдни министри от цял свят, които ще обсъдят данните за военни престъпления, извършени от руските сили в Украйна.\nАко харесвате този бюлетин, препоръчайте го на приятели и им изпратете линк за абонамент.\nКак “агент 077” се озова в България\nТой е \"агент 077\". От него светът научава и за медийната машина на \"готвача на Путин\" и за фабриката за тролове в Санкт Петербург. Той е Андрей Захаров и вече живее в България. Не пропускайте неговата история. \nОкръжният съд в Русе отказа да екстрадира украинеца Дмитрий Трофимчук в Беларус. Властите там не могат да наложат спазване на човешките права, пише в мотивите си съдът.\nВ Пловдив стотици граждани протестираха срещу “кражбата на Панаира”. От години общината и правителството правят така, че този символ на града да мине изцяло под контрола на Георги Гергов, почетен консул на Русия. \nВ София кметицата Йорданка Фандъкова и регионалният министър Иван Шишков провериха какво не е наред с жълтите павета. Фандъкова каза, че те отново ще бъдат пренаредени по нова технология.\n“Демократична България” внесе законопроект, който предвижда нефтеният терминал “Росенец”, контролиран от “Лукойл”, да се върне на държавата и да се забрани даването му на концесия.\nПо предложение на ГЕРБ парламентарната външна комисия реши Гладоморът в Украйна през 1932-1933 година да бъде обявен за геноцид. Предстои да гласува и пленарната зала. \nИ още две за десерт\nНяма сняг. Затова ски пистите в България, в съседните и не толкова близки страни изглеждат сюрреалистично. Вижте как изглеждат пистите, когато не са бели. \nРоден е в семейство на работници. Самият той работи в заводи и пристанища, когато започва да играе футбол. Днес е смятан за най-великия треньор в историята на футбола. Алекс Фъргюсън е Човек на деня на Свободна Европа.\nАбонирайте се за този бюлетин, за да получавате всяка сутрин в пощата си \"3 минути\" – преглед на най-важните новини.\nИскрено ваш,\nИван Бедров"
	},
	{
		"title": "България не може да прибере от Украйна военен самолет, изпратен за ремонт преди година",
		"url": "https://www.svobodnaevropa.bg/a/32214165.html",
		"text": "Войната в Украйна възпрепятства връщането в България на военен самолет Ан-30, изпратен там преди година за ремонт. Това съобщи служебният министър на отбраната Димитър Стоянов, цитиран от БНР. \nМашината се намира в Украйна от януари 2021 г., където е трябвало да премине през ремонт на двигателите. Самолетът е произведен през 1975 г. и поправката е трябвало да удължи експлоатацията му с поне 7 години. \n“Украинската страна продължава да твърди, че в момента условията са, грубо казано, неподходящи. Вероятността самолетът да бъде поразен във въздуха е огромна и те не искат да поемат този риск”, заяви Стоянов. \nТой е поставил въпроса за връщането на самолета в България по време на посещението си в Украйна преди празниците, но все още няма решение по въпроса. \n“Нашите инвестиции там са гарантирани от украинската страна. Въпреки тяхното желание тези гаранции да бъдат опростени бяхме категорични в министерството на отбраната, че такива гаранции няма как да не бъдат сключени, за да бъде защитен финансовият интерес на България”, добави служебният министър. \nБългарската страна е платила за ремонта на Ан-30 около 6,1 млн. лв. без ДДС. Самолетът се използва за наблюдателни мисии в рамките на програмата “Открито небе”."
	},
	{
		"title": "Боевете в Източна Украйна продължиха въпреки обявеното от Русия примирие",
		"url": "https://www.svobodnaevropa.bg/a/32214138.html",
		"text": "Ожесточените боеве между руските и украинските сили на изток продължиха по време на празнуването на Коледа по “стар стил” на 7 януари въпреки едностранно обявеното от Москва 36-часово примирие, съобщава Киев. \nАртилерийски обстрел отекваше в района на Бахмут, превърнал се в арена на най-тежките сражения в този етап от войната. Украинската Главна прокуратура съобщи, че при руски обстрел в града са загинали мъж и жена, а други 13 души са били ранени при взривяване на мини. \nРъководството на Източната група на украинските въоръжени сили събщи, че Бахмут и близкия град Соледар остават под контрола на Киев и след боевете на 7 януари. \nУкраинските власти, които определиха обявеното от Москва примирие като трик, целящ прегрупиране на руските сили, съобщиха за още руски обстрели в покрайнините на Запорожието, и в Харковска област. Въздушна тревога беше обявена в неделя сутринта в редица области на Украйна, предаде БНР. \n“Светът за пореден път успя да се убеди колко фалшиви са всякакви думи, идващи от Москва”, коментира в късното си видеообръщение в събота украинският президент Володимир Зеленски. \nПо думите му “само изгонването на руските окупатори от украинската земя и премахването на всякакви възможности за Русия да оказва натиск върху Украйна и цяла Европа ще означава възстановяване на сигурността и мира”. \nМеждувременно основателят на руската частна военна компания “Вагнер” Евгений Пригожин разкри причината, заради която руските сили от пет месеца съсредоточават усилията си в превземането на Бахмут. Става въпрос за система от подземни минни галерии, в които могат да бъдат укривани войски и танкове. \nПо думите на Пригожин, цитирани от Ройтерс, това е “мрежа от подземни градове”, която “притежава капацитет да подслони големи групи от хора на дълбочина от 80-100 метра, но и танкове, и бойни машини на пехотата също могат да бъдат разположени там”."
	},
	{
		"title": "Лондон организира световна среща за руските военни престъпления в Украйна",
		"url": "https://www.svobodnaevropa.bg/a/32213462.html",
		"text": "Британската столица Лондон ще приеме международна среща на правосъдни министри от цял свят, които ще обсъдят данните за военни престъпления, извършени от руските сили в Украйна, предаде БНР в събота.\nФорумът е планиран през март и първа точка от дневния му ред е международното разследване на предполагаемите руски военни престъпления. Домакин на срещата ще бъде британският министър на правосъдието Доминик Рааб.\nПредвижда участниците в срещата да изслушат прокурора на Международния наказателен съд Карим Хан. Той разследва украинските обвинения, че руските сили са екзекутирали цивилни и са изнасилвали жени. Москва отрича тези твърдения.\nДоминик Рааб заяви, че международната общност трябва да подкрепи по най-убедителен начин Международния наказателен съд, за да могат военнопрестъпниците да бъдат подведени под отговорност за действията им в Украйна.\nМеждународната правозащитна организация Хюман Райтс Уоч вече документира в свой доклад множество данни за убити, измъчвани и безследно изчезнали хора в градове и села край Киев и Чернигов по време на руската им окупация в началото на инвазията. Според авторите на доклада става въпрос за “очевидни военни престъпления”.\nНезависима комисия, назначена от ООН, също констатира през миналата есен, че руската армия е извършила военни престъпления по време на агресията си срещу Украйна."
	},
	{
		"title": "ДБ предлага закон, който да върне нефтения терминал \"Росенец\" под контрола на държавата",
		"url": "https://www.svobodnaevropa.bg/a/32213423.html",
		"text": "Нефтеният пристанищен терминал “Росенец”, контролиран от “Лукойл”, се връща на държавата и се забранява даването на концесия на обекти от критичната инфраструтура, свързани с транзит на нефт и нефтени продукти от Русия. \nТова предвижда законопроект, внесе в парламента от “Демократична България” (ДБ), съобщиха от обединението в събота. Той е изработен от депутатите Надежда Йорданова, Ивайло Мирчев и Мартин Димитров. \n“Стигнахме до този етап, тъй като интересите на страната не бяха защитени адекватно, а служебният кабинет обслужи всички изисквания на руската компания”, коментира Ивайло Мирчев. \nНа първото заседание на парламента през тази година съпредседателят на ДБ Христо Иванов призова кабинетът на Гълъб Донев да използва европейските санкции, наложени срещу Русия, за да преразгледа концесията на терминал “Росенец”. \nПрез ноември на съвместна пресконференция със служебното правителство “Лукойл” съобщи, че се е договорила с кабинета да плати около 700 млн. лв. данък в България през 2023 г. В замяна тя поиска износът на горива от рафинерията в Бургас да не бъде забраняван. \nВ началото на декември служебният кабинет разреши на компанията да изнася продукти от преработен руски петрол до 5 март 2023 г. и отмени забраната за износ на нефтопродукти, произведени от руски нефт, наложена от правителството на Кирил Петков. \n\n\nНа 19 декември служебната министърка на финансите Росица Велкова съобщи, че преди Коледа се очаква “Лукойл Нефтохим” да внесе авансово в бюджета до 100 млн. лв. върху свръхпечалбата си през 2022 г., а преди ден вицепремиерът по икономическата политика Христо Алексиев съобщи, че българското подразделение на руската компания вече е прехвърлило цялата си дейност в България. \nДосега „Лукойл Нефтохим“ работеше в България чрез посредник – дъщерната фирма на руския „Лукойл“ „Литаско“, която е базирана в Швейцария. Тя купуваше от руския „Лукойл“ суров петрол и го продаваше на рафинерията в България. След това купуваше обратно преработения петрол и го продава на потребителите. Рафинерията в Бургас само преработваше петрола „на ишлеме“, а всички данъци върху печалбата й се връщат обратно в Русия. \nСпоред новата схема би трябвало посредникът „Литаско“ да отпадне и рязко да се увеличат данъците, които рафинерията плаща в страната. \nИзискването на „Лукойл Нефтохим“ да може да продължи да изнася горива, получени от преработката на руски нефт, е проблематично заради санкциите, които Европейският съюз наложи на Русия. \nНа всички държави членки на ЕС е забранено да внасят руски петрол. Единствено изключение беше направено за България, за да може страната да задоволи нуждите на вътрешния си пазар. Ограниченията върху износа на продукти от руски нефт обаче важат и за българската държава. В средата на декември стана ясно, че София може да изнася горива, но само за Украйна или за трети страни извън ЕС, и то при определени условия."
	},
	{
		"title": "Киев твърди, че руските обстрели продължават въпреки примирието. Москва обвини украинските сили",
		"url": "https://www.svobodnaevropa.bg/a/32213374.html",
		"text": "Обявеното от Кремъл спиране на боевете в Украйна заради празнуването на Коледа по “стар стил” на 7 януари е нарушено от размяна на артилерийски огън по фронтовата линия, включително в южния украински град Херсон и в източния регион Луганск. Това съобщават местните украински власти. \nПожарната служба в Херсон е била обстрелвана на 6 януари, каза Ярослав Янушевич, ръководител на регионалната военна администрация. Той съобщи, че е убит пожарникар и четирима други са ранени. \nРуските войски продължиха атаките си на 6 януари в Луганск въпреки едностранно обявеното прекратяване на огъня, каза и губернаторът на региона Серхий Хайдай. \nВ Краматорск, близо до източната фронтова линия, ракети попаднаха в жилищна сграда, повреждайки 14 къщи, но не причиниха жертви, каза кметът, цитиран от Ройтерс. Нападението е извършено преди да започне прекратяването на огъня. \n“Всички по света знаят как Кремъл използва примирието, за да продължи войната с нова сила”, каза украинският президент Володимир Зеленски в свое видеообръщение късно вечерта на 5 януари. \n\n\nРуският му колега Владимир Путин призова прекратяването на огъня да започне на обяд на 6 януари и да продължи до полунощ на 7 януари. Руската държавна телевизия съобщи, че примирието е започнало да се спазва по обяд московско време “по цялата линия на съприкосновение” в Украйна. \nПо-късно руското Министерство на отбраната заяви, че украинските сили са продължили да обстрелват позициите му и каза, че неговите сили са отвърнали на огъня. Говорителят на министерството Игор Конашенков съобщи за множество украински нападения в източните райони на Донецк, Луганск и Запорожие. \nНякои западни правителства, включително Съединените щати, определиха прекратяването на огъня като хитрост на Русия за прегрупиране след седмици на неуспехи. \nГоворителят на Държавния департамент на САЩ Нед Прайс каза, че ударите в Източна Украйна показват, че прекратяването на огъня е “циничен трик” от страна на Кремъл. \nВърховният представител на ЕС по външната политика Жозеп Борел каза на 6 януари, че на Русия не може да се има доверие и “тази декларация за едностранно прекратяване на огъня не е достоверна”."
	},
	{
		"title": "Генералният секретар на НАТО е номиниран за Нобелова награда за мир",
		"url": "https://www.svobodnaevropa.bg/a/32213292.html",
		"text": "Генералният секретар на НАТО Йенс Столтенберг е номиниран за Нобелова награда за мир за 2023 г. от норвежки депутат, предаде Франс прес. \nКато причина за номинацията на бившия норвежки премиер е \"образцовата му работа\" на фона на \"бруталната и непровокирана инвазия\" на Русия в Украйна. \nСпоред Кристиан Тюбринг-Геде от антиимигрантската популистка десница в норвежкия парламент Столтенберг \"осъзна още от самото начало сериозността и значението на руската агресия за всички страни, които основават управлението си на демокрация и свободи\". \nКрайният срок за номинациите изтича на 31 януари. Миналата година Нобеловата награда за мир беше присъдена на задържания беларуски активист Алес Беляцки, разпуснатата от руските власти неправителствена организация \"Мемориал\", която руските съдилища разпуснаха, и Украинският център за граждански свободи. \nПрез 2021 г. норвежкият депутат Тюбринг-Геде номинира украинския президент Володимир Зеленски, а през 2020 г. - бившият американски държавен глава Доналд Тръмп. Тазгодишната Нобеловата награда за мир ще бъде връчена в началото на октомври."
	},
	{
		"title": "Съдът в Русе отказа да екстрадира издирван чрез Интерпол украински доброволец",
		"url": "https://www.svobodnaevropa.bg/a/32211151.html",
		"text": "Окръжният съд в Русе отказа да екстрадира украинеца Дмитрий Трофимчук в Беларус. Това съобщи пред Свободна Европа адвокатката му Петя Петкова. Пресцентърът на съда потвърди решението.\nУкраинският гражданин Трофимчук беше задържан 19 ноември 2022 г. на границата при опит да влезе в България от Румъния. Граничната полиция тогава установи, че той е издирван с червена бюлетина от Интерпол по искане на Беларус. С него са пътували жена му и трите му деца. В Украйна семейството вече няма жилище, защото то е разрушено от бомба още в началото на войната.\nОттогава 38-годишният мъж беше в ареста в България, а съдът на две инстанции потвърди задържането му. В началото на декември съдът във Велико Търново не уважи искането на Трофимчук да бъде освободен под домашен арест. Мотивите бяха, че може да избяга и да се укрие.\nВ няколко града в България се проведоха протести в негова защита след ареста му. Според протестиращите украинецът е бежанец и набира хуманитарна помощ за родината си, а обвинението срещу него е скалъпено.\nНа 30 декември миналата година Окръжният съд в Русе разгледа по същество искането за екстрадиране на Трофимчук и го отказа.\nВластите в Беларус не могат да наложат спазване на човешките права в затворите, пише в мотивите си русенският съд. Той намира, че не може да се разчита на писмените уверения на Беларус, че Трофимчук няма да бъде подложен на насилие, изтезания, жестоко, нечовешко или унизително отношение.\nРешението можеше да бъде обжалвано в 5-дневен срок пред апелативния съд във Велико Търново, но срокът изтече и то не беше обжалвано.\nСега Трофимчук е освободен от ареста и е със семейството си.\n\n\nБеларус твърди, че в периода 2011 - 2012 г. Трофимчук е участвал в организирана престъпна група, която незаконно е придобила лични и банкови дaнни на граждани на 84 държави. Според беларуските служби тази иформация е била използвана за извършване на 160 хил. трансакции в онлайн търговски сайтове, при което са били извършени разплащания за близо 8 млн. долара.\nТрофимчук отрича да е извършил нещо незаконно или нередно. Близките му казват, че той не е знаел, че е издирван, нито че е обвинен за престъпление в Беларус. Те също така смятат, че животът му ще е заплашен, ако България допусне да бъде екстрадиран.\n\"Екстрадицията в Беларус е жизнено опасна за Дмитро. Могат да го убият\", каза пред Свободна Европа жена му Виктория Трофимчук.\nБеларус помага на Русия от самото начало на непровокираното ѝ нападение над Украйна на 24 февруари. Тя предостави на руската армия своя територия, от която да нападне Украйна. Територията на Беларус продължава да служи като стартова площадка за ракетни удари и атаки с дронове срещу украински цивилни.\nПрез ноември Европейската комисия призова Беларус да се въздържа от всякакво участие в \"бруталното незаконно начинание\" на Русия, което нарушава Устава на ООН и международното право.\nОт години човешките права в Беларус се потъпкват от правителството, начело с управляващия вече три десетилетия авторитарен президент Александър Лукашенко. От средата на 2021 г. САЩ и ЕС наложиха санкции на страната заради нарушения на човешките права и \"насилствената репресия над цивилни граждани\" след президентските избори същата година. На тях Лукашенко се обяви за победител, но ЕС и САЩ не признават резултатите.\nМеждународни наблюдатели свидетелстват за потъпкване на правата на жените и репресии над опозиционери, масови задържания и арести на членове на беларуското гражданско общество и журналисти.\nСлед началото на руската инвазия в Украйна ЕС, САЩ и други държави наложиха нови санкции на Беларус заради помощта, която страната указва на Русия."
	},
	{
		"title": "Убийци и крадци. Русия помилва престъпници, след като воюваха за \"Вагнер\" в Украйна",
		"url": "https://www.svobodnaevropa.bg/a/32212039.html",
		"text": "Основателят и спонсор на частната военна компания \"Вагнер\" Евгений Пригожин съобщи, че първата група затворници, вербувани от фирмата му да се бият във войната в Украйна, е помилвана. Сред тях има убийци, наркотрафикатни и крадци, съобщават международните медии. \nСпоред неговата информация става дума за двадесетина души, които са изпълнили задължителния си договор от минимум шест месеца на фронта. По думите му всички техни криминални досиета са заличени. Не е ясно как това е станало юридически. Правозащитници коментираха, че от правна гледна точка въпросът за помилването на такива затворници не е уреден.\nПригожин е руски бизнесмен, близък до президента Владимир Путин, чието голямо влияние в Кремъл нарастна още повече след началото на руската инвазия в Украйна. \nРуската държавна информационна агенция РИА Новости публикува по-рано тази седмица и пропаганден запис, в който се вижда как той се ръкува с хора в камуфлажни униформи и ги поздравява, че са \"отработили договора си\".\nНа въпроса какво ще правят сега тези затворници, те отговарят, че ще се \"върнат и ще довършат започнатото\".\nВъв видеото Пригожин призовава престъпниците, някои от които седят пред него с патерици и в инвалидни колички, \"да не пият много\", \"да не употребяват наркотици\", \"да не изнасилват жени\" и \"да не се забъркват в неприятности\".\n\nЛидерът на \"Вагнер\" опита да защити помилването им с думите, че много от тези хора са попаднали в затвора \"случайно или по невнимание\".\nСред помилваните има крадци, убийци и наркотрафиканти, установиха журналисти от руската служба на Би Би Си и информационната агенция \"Агенство\".\nСпоред медиите един от тях е Дмитрий Каравайчик, който през юли 2019 г. е осъден на 17 години в колония със строг режим \"за създаване на престъпна група за производство и продажба на амфетамин\", съобщи Радио Свобода.\nДруг се казва Александър Сутов. Той през 2020 г. осъден на 10 години затвор при строг режим и е признат за организатор на престъпна група, която обира бижутерски магазини.\n\n\nДругите известни са Денис Кинев, осъден на пет години за грабеж, Станислав Усачев, който е получил малко повече от година затвор за кражба на кола, и Анатоли Салмин, многократно осъждан, включително за убийство.\nПреди няколко месеца, след тежки военни поражения на руската армия в Украйна, \"Вагнер\" и лично Пригожин започнаха да набират в редиците си руски пленници и да ги изпращат да се бият на страната на Русия. Съгласно условията на договора осъдените, които се съгласяват да участват във военни действия, трябва да останат на фронтовата линия в продължение на шест месеца и им е забранено да се оттеглят или предадат под заплаха от екзекуция.\nПрез ноември стана известно, че членове на \"Вагнер\" са екзекутирали с чук вербувания затворник Евгений Нужин, който се е предал в украински плен, но след това е бил разменен от Киев за пленен украинец.\n\n\nНа тези, които останат живи след половин година, се обещава помилване. Много от тях са осъдени и за други тежки престъпления, като изнасилвания.\nПравозащитникът и член на Президентския съвет по правата на човека Ева Меркачева коментира пред Current time, че в момента има само три начина за освобождаване на осъден:\n\"Първият е акт на помилване с указ на президента. Вторият - амнистия по решение на Държавната дума. Третият - решение на съда за условно предсрочно освобождаване или за замяна на част от присъдата с друго наказание, например поправителен труд. Но в тази част не се споменава нищо за възможността да се замени престоят в колонията със служба по военен договор\".\nПо данни на американското разузнаване в момента около 40 000 руски затворници участват в бойни операции на територията на Украйна."
	},
	{
		"title": "Година след началото на войната ДАНС ще търси санкционирани руснаци с имоти в България",
		"url": "https://www.svobodnaevropa.bg/a/32212245.html",
		"text": "Прокуратурата е разпоредила на Държавната агенция \"Национална сигурност\" (ДАНС) да провери дали санкционирани граждани на Русия притежават недвижими имоти в България.\nТова става ясно от прессъобщение на Софийската градска прокуратура (СГП), разпространено в петък, близо година след началото на непредизвиканата руска инвазия в Украйна, провокирала серия от западни санкции срещу приближени от руските управляващи.\nОт държавното обвинение уточняват, че проверката е във връзка с \"разпространената в множество различни български медии информация, че граждани на Руската федерация, включени в различни санкционни списъци на Европейския съюз, САЩ и Великобритания, са придобили множество недвижими имоти на територията на страната\". Конкретните публикации обаче не се посочват.\nСГП добавя още, че обект на проверката ще бъдат и санкционирани руски фирми и организации, както и \"неформални паравоенни структури, действащи на територията на страната, за които има сведения, че се опитват да прокарват интереси против националната сигурност на Република България\".\nВ средата на декември прокуратурата нареди на ДАНС да провери конкретно проруската паравоенна организация Българско народно опълчение (БНО) \"Шипка\" заради подозрения, че извършва противодържавна дейност. По този повод от СГП допълват, че тази проверка продължава, но без да посочват подробности.\nКакто Свободна Европа писа, в България все още няма законодателство, което да регламентира как местните власти изпълняват наложените срещу руски граждани и компании западни санкции, въпреки че първите подобни мерки бяха взети още през 2014 г. – след незаконната анексия на Крим от Москва.\n\n\nДо момента Европейският съюз е приел общо 9 санкционни пакета срещу Русия, като последният от тях датира от 16 декември миналата година. Отделно от това, подобни мерки взеха САЩ и Великобритания. Тези действия доведоха до запори на множество активи на руски олигарси и официални лица.\nПрез последната година разследващият сайт BIRD нееднократно оповести данни за санкционирани руски граждани, притежаващи недвижими имоти в България. Изданието дори пусна търсачка в данните за над 100 000 руски граждани с имоти и участия във фирми в България, публично достъпни в Търговския регистър и Булстат.\nПрез април BIRD съобщи, че руснаците Сергей Чемезов, Максим Топилин, Владимир Плигин и Алексей Чепа чрез свои роднини и офшорки притежават имоти по Черноморието, посочвайки, че четиримата фигурират в санкционните списъци на ЕС, а някои от тях са санкционирани и от Великобритания и САЩ.\nСемейството на заместник-ръководителя на президентската администрация на Владимир Путин - Дмитрий Козак също купува къща в съседство до Плигин, съобщи OFFNews през май. През 2014 г. Козак е вицепремиер, отговорен за анексирането на Крим, от 2020 г., той е известен като \"човека за Украйна\", след като замести Дмитрий Сурков.\nСвободна Европа потърси главния редактор на BIRD Атанас Чобанов с въпрос дали от прокуратурата и ДАНС са поискали от него някакви данни. По думите му разследващите досега не са се свързвали с екипа на сайта.\nАктивността на българската прокуратура по темата става факт десетина дни, след като американският конгресмен Уорън Дейвидсън призова финансовата министърка на САЩ Джанет Йелън за санкции срещу главния прокурор Иван Гешев. Като причина той изтъкна \"крещящото пренебрежение\" на българската прокуратура спрямо вече наложените американски санкции по глобалния закон \"Магнитски\".\nПрез юли 2021 г. САЩ санкционираха за корупция депутата от ДПС Делян Пеевски, тогавашния зам.-председател на Бюрото за контрол на специалните разузнавателни средства Илко Желязков и обвиняемия по редица обвинения в България бизнесмен Васил Божков, който се намира в Дубай. Забрана за влизане на американска територия беше наложена и на Александър Манолев, Петър Харалампиев и Красимир Томов."
	},
	{
		"title": "\"Лукойл Нефтохим\" вече е преместила икономическата си дейност в България, каза Алексиев",
		"url": "https://www.svobodnaevropa.bg/a/32212144.html",
		"text": "Българското подразделение на \"Лукойл\" е преместило цялата си икономическа дейност в страната. Това каза вицепремиерът по икономическа политика Христо Алексиев в петък в парламента. Той беше изслушан от депутатите по време на редовния парламентарен контрол.\nСпоред Алексиев дружеството има намерение и да си плаща данъците в България. От думите му обаче не стана ясно дали \"Лукойл Нефтохим\" е изплатила дължимите на държавата данъци за 2022 г.\n\"За данъците за 2022 г. не задавайте въпроса към мен\", каза Алексиев.\nДанъците\nПрез ноември на съвместна пресконференция със служебното правителство компанията съобщи, че се е договорила с кабинета да плати около 700 млн. лв. данък в България през 2023 г. В замяна тя поиска износът на горива от рафинерията в Бургас да не бъде забранен.\nВ началото на декември служебният кабинет разреши \"Лукойл Нефтохим\" да изнася продукти от преработен руски петрол до 5 март 2023 г. и отмени забраната за износ на нефтопродукти, произведени от руски нефт, наложена от правителството на Кирил Петков.\nНа 19 декември служебната министърка на финансите Росица Велкова съобщи, че преди Коледа се очаква \"Лукойл Нефтохим\" да внесе авансово в бюджета до 100 млн. лв. върху свръхпечалбата си през 2022 г. По време на изслушването на Алексиев на 6 януари не стана ясно дали това се е случило.\n\n\nДосега „Лукойл Нефтохим“ работеше в България чрез посредник – дъщерната фирма на руския „Лукойл“ „Литаско“, която е базирана в Швейцария. Тя купуваше от руския „Лукойл“ суров петрол и го продаваше на рафинерията в България. След това купуваше обратно преработения петрол и го продава на потребителите. Рафинерията в Бургас само преработваше петрола „на ишлеме“, а всички данъци върху печалбата й се връщат обратно в Русия.\nСпоред новата схема би трябвало посредникът „Литаско“ да отпадне и рязко да се увеличат данъците, които рафинерията плаща в страната.\nСвободна Европа изпрати въпроси до „Лукойл Нефтохим“ в петък дали е вярно, че дружеството е преместило цялата си икономическа дейност в България, но засега не е получила отговори.\nИзносът\nИзискването на „Лукойл Нефтохим“ да може да продължи да изнася горива, получени от преработката на руски нефт, е проблематично заради санкциите, които Европейският съюз наложи на Русия. С тях блокът цели да ограничи финансовите ресурси на страната, с които плаща за продължаването на инвазията си в Украйна.\n\n\nНа всички държави членки на ЕС е забранено да внасят руски петрол. Единствено изключение (дерогация) беше направено за България, за да може страната да задоволи нуждите на вътрешния си пазар. Ограниченията върху износа на продукти от руски нефт обаче важат и за българската държава.\nВ средата на декември стана ясно, че София може да изнася горива, но само за Украйна или за трети страни извън ЕС, и то при определени условия.\nСлед уточненията от Брюксел от 16 декември, българският парламент в края на годината прие първо четене два законопроекта, свързани с преработването и износа на нефтени продукти от руски петрол.\nНа 20 декември депутатите приеха на първо четене законопроект на ДПС, който забранява износа на суров нефт с произход от Русия, както и на горивата, получени от преработката му в България. Депутатите приеха и предложение на \"Демократична България\" държавата да има право да влиза като особен управител в рафинериите.\n2 дни по-късно народните представители одобриха на първо четене и законопроект на ГЕРБ, който въвежда нова вноска от дружествата, които преработват руски нефт в България, и предвижда събраните пари да се използват за компенсиране на потребителите.\nИ трите законопроекта трябва да бъдат приети от мнозинството депутати и на второ четене, за да влязат в сила."
	},
	{
		"title": "Гладоморът в Украйна може да бъде обявен за геноцид и от българския парламент",
		"url": "https://www.svobodnaevropa.bg/a/32211944.html",
		"text": "Гладоморът в Украйна през 1932-1933 г. е на път да бъде обявен за геноцид и в България след решение на парламентарната комисия по външна политика. В четвъртък депутатите от комисията приеха и консолидиран текст, обединяващ две проекторешения.\nНа 15 декември Европейският парламент (ЕП) прие резолюция, с която признава Гладомора за геноцид над украинския народ. Нито един от петимата български социалисти в ЕП - Сергей Станишев, Иво Христов, Eлена Йончева, Петър Витанов и Цветелина Пенкова не участваха в гласуването тогава.\nВ текста приет от комисията на българския парламента се предлага всяка последна събота на ноември да бъде обявена за Ден за почит и памет за жертвите на Гладомора в Украйна.\n\n\nВъв връзка с това има и позитивно становище от Министерството на външните работи, каза председателят на парламентарната комисия Екатерина Захариева.\nВ текста, внесен от ГЕРБ-СДС, се казва, че с това решение България ще се нареди сред страните, които категорично осъждат \"ужасяващите престъпления на съветския комунизъм\".\nВ мотивите на текста внесен от „Демократична България“ се посочва, че паралелите на войната на Путин срещу Украйна със събитията от 1932-1933 г. стават причина темата за Гладомора и неговото осъждане като акт на геноцид срещу украинския народ да бъде повдигната в редица национални парламенти. В него се припомня, че наскоро резолюции за осъждане на Гладомора бяха приети в Румъния, Ирландия, Молдова и Германия.\n\"Вярваме, че с приемането на това решение България ще даде силен знак на солидарност със справедливата кауза на Украйна и днес, когато войната на Путин заплашва свободата и демокрацията в цяла Европа“, се казва още в мотивите на проекторешението на „Демократична България“.\nКиев вече обяви, че Русия се опитва \"да повтори Гладомора\", заради кражбата на зърно, целенасочените ракетни атаки на руските сили срещу електропреносната мрежа, топлоцентралите и водоснабдяването.\nНеотдавна и папа Франциск каза, че украинците страдат от \"мъченичеството на агресията\" и сравни войната на Русия срещу Украйна с \"ужасния геноцид\" от 30-те години на миналия век.\nГолемият глад през 1932-1933 година, наричан Гладомор, обхваща \"зърнените\" райони на бившия СССР - Украйна, Северен Кавказ, Долна и Средна Волга, Казахстан, Западен Сибир и Южен Урал. От глад през този период са загинали над 8 милиона души, от които най-много - близо 4 млн. милиона в Украйна, 2 милиона в Казахстан и Киргизстан и 2-2,5 милиона в Русия.\nПонятието \"гладомор\" е съчетание от двете украински думи - \"глад\" и \"унищожение\". Или иначе казано - гладна смърт. Тя обаче не е следствие на суша и неплодородие, а на целенасочена политика на властите в СССР оглавявани от Йосиф Сталин - те провеждат насилствената колективизация и \"разкулачване\".\n\n\nТерминът означава отнемане на земята на по-заможните селяни. Целта е те да бъдат принудени да влязат в колхозите, предавайки там цялото зърно и друга продукция, която имат, и едновременно с това да бъде сломена съпротивата. Стотици хиляди от тях са арестувани, депортирани или убити и се стига до изкуствен глад на милиони хора, много от които умират мъчително."
	},
	{
		"title": "\"Агент 077\". Как тормозът над руската преса се оказа прелюдия към войната",
		"url": "https://www.svobodnaevropa.bg/a/32175025.html",
		"text": "Сам нарича себе си \"Агент 077\" - на шега. Но съвсем наистина 77 е номерът, под който е записан като \"чуждестранен агент\" в Русия през 2021 г., когато натискът върху свободните медии там става наистина жесток.\nЖурналистът Андрей Захаров напуска Русия не когато влиза в регистъра на \"чуждестранните агенти\", а когато разбира, че е следен от руските власти и е най-добре да бяга. Днес живее в България. И от дистанцията на времето смята, че белези за готвената война с Украйна е имало отдавна.\n\"Всичко започна с въвеждането на статута чуждестранен агент в Русия\", каза Захаров пред Свободна Европа. Под “всичко” той разбира изграждането на държавната цензура, което довежда до унищожаването на независимата журналистика в Русия. Захаров смята, че това е част от подготовката за започване на войната срещу Украйна.\n\n\nСамият Захаров е човекът, благодарение на когото светът разбира за първи път за съществуването на “фабриката на троловете” в Санкт Петербург. Разследването му е публикувано в РБК, който по това време е от най-цитираните онлайн медии в Русия.\nПо-късно, когато е специален кореспондент на BBC, описва и намесата на Кремъл в изборите в САЩ през 2016 г. Отделно разказва за медийното влияние на “готвача на Путин” Евгений Пригожин, който притежава и частната армия \"Вагнер\". Пише и за системата за следене на хора в Москва.\nВ изданието proekt.media Захаров описва и историята на Луиза Розова, известна още като Елизавета Кривоногих, смятана за \"тайната дъщеря\" на Владимир Путин. И за схемите, по които групата около президента взима руската икономика в ръцете си.\nНа 8 октомври 2021 г. става номер 77 в руския регистър на чуждестранните агенти.\nЩо е то \"чуждестранен агент\"\nСтатутът \"чуждестранен агент\" се появява в руското законодателство още през 2012 г. Първите, които получават този етикет, са неправителствени организации, борещи се за различни каузи - от правна защита, през достъп до образование и екология до защита на правата на малцинства и хора ЛГБТ.\nСпоред руската държава тези организации всъщност се занимават с “политическа дейност\" и се финансират от чужбина. Постепенно полето на действие на закона се разширява. През 2017 г. за “агенти” вече са обявени и клоновете на чуждестранни медии, и тези, които получават финансиране от други страни.\nТака стигаме до 2020 г., за която говори Андрей, и която той смята за същински преломна. Тогава властите започват да вкарват в регистъра и физически лица като “чуждестранни агенти”.\nПърви в списъка са журналисти и служители на Радио Свобода. Медията и другите служби на RFE/RL са системно глобявани от 2020 г. За \"агенти\" са обявени и хора, които разпространяват материали от медии, сметнати за “чуждестранни агенти”, работят за такива или получават финансиране от чужбина.\n\n\nТака всеки журналист, работещ на заплата или хонорар за западно издание или друго финансирано по някакъв начин отвън, може да бъде обявен за \"чуждестранен агент\". Това важи и за всеки, който сподели линк в социалните мрежи от място или човек, който вече носи етикета.\nЗащо преломна е точно 2020 година\nОт дистанцията на времето Андрей Захаров мисли, че преломната година, от която инвазията в Украйна вече е била неизбежна, е 2020. Руският опозиционен политик Алексей Навални беше отровен през август същата година. “И в края ѝ вече имахме първите журналисти, обявени за \"чуждестранни агенти\". От следващата 2021 г. списъкът се попълва всеки петък”, каза Захаров.\n\n \nСутринта на 24 февруари 2022 г. Русия нападна Украйна. “Започна войната. Ако тези независими медии ги имаше, щяха да информират, че войната е лошо нещо. Затова [руските власти] /бяха подготвили предварително етикет за независимите медии - бяха ги обявили за чуждестранни агенти. Това е било подготвено, за да унищожат независимата преса”, каза пред Свободна Европа Захаров, правейки връзка с публичното \"обезпечаване\" на инвазията, която за официално приетите руски медии и до днес е само \"специална операция\".\nСподеляш ли туит, ставаш \"агент\"\nСвободна Европа се запозна с решението на руското министерство на правосъдието, с което Захаров е обявен за чуждестранен агент. Едно от прегрешенията му е, че е получавал заплатата си от BBC, британската обществена медия, която е световен модел за журналистически стандарт. \"Виновен\" е, че е получавал хонорари за статии, лекции и обучения от САЩ и Латвия.\nАндрей Захаров казва, че в решението дори има грешка - там пише, че е получил 800 евро за лекция в латвийския център за журналистика \"Спектър\", но сумата всъщност е била 100 евро. Другите му две нарушения според руския закон са в това, че е разпространявал в туитър линкове към публикации на медии, обявени за \"чуждестранни агенти\". А самият той е бил цитиран от такива.\n\n\nОткакто е излязло решението за Захаров, той е длъжен по много пъти на ден да пише публично следното съобщение:\n\"Това съобщение (материал) е създадено и/или разпространено от чуждестранна медия, изпълняваща функциите на чуждестранен агент, и/или от руско юридическо лице, изпълняващо функциите на чуждестранен агент\".\nТова изречение трябва да бъде поставяно в началото на всяко публично съдържание, което човекът, обявен за агент, произвежда в живота си - от журналистически статии, през аудио, видео и дори ако публикува просто семейна снимка в социалните мрежи.\nТрябва да слагаш това нещо навсякъде, като идеята е хората да не ти вярват, каза Андрей. “Винаги си уплашен да не объркаш нещо. Питаш се: Ама къде да го слагам това в Туитър?” В заповедта на руския медиен регулатор Рооскомнадзор пише, че задължителното изречение трябва да се поставя под заглавието. Но къде е \"заглавието\" в Туитър?”, задава въпроси без отговори Захаров.\nПо думите му, както и да се опитваш да спазиш разпорежданията на руските власти, усещането е, че някъде грешиш. Освен това \"трябва да всеки 3 месеца да им изпращаш отчет за какво си харчил парите\".\nАко не спазваш процедурата за поставяне на етикет в съдържанието, това води до глоба, а натрупването на нарушения - до конфискация на имущество и/или присъда - до 5 години затвор. \"Ако искаш да работиш като журналист, или трябва да спазваш тези правила, или да влезеш в затвора\", казва Захаров.\nПроследяване и сплашване\nСлед като е обявен за \"чуждестранен агент\", Захаров иска да остане в Русия и да продължи да работи. След няколко седмици обаче разбира, че го следят. Първоначално Андрей мисли, че целта е тормоз - просто му показват, че е винаги под око.\nНо един ден, докато чака автобуса, Захаров вижда човек, който също чака на спирката, но не се качва, когато автобусът пристига. След няколко спирки журналистът слиза, но вижда същия човек. Така се досеща, че той го е следил с кола.\n“Това ме уплаши много. Защото осъзнах, че наистина ме следи. Когато е форма на тормоз, ти виждаш тези хора, те не се крият. А в този случай не искаха да бъдат забелязани”, разказва Захаров. След това разбира, че следящите го вероятно са били от руските служби за сигурност и са се подготвяли да го арестуват и съдят. Затова напуска Русия.\n\n\n\"А когато войната започна, всички мои приятели напуснаха страната\", казва той. В това време Захаров вече живее в България.\nИ в България\nМакар да е напуснал Русия под натиска на една власт, преследваща журналистиката, Андрей Захаров се озовава на място, където има гласове в подкрепа на сходно преследване.\nАндрей Захаров е успял да види проектозакона на \"Възраждане\" - партията с лидер Костадин Костадинов, на чиито събития често се веят руски знамена. Това е текст, с който се предлага въвеждането на статута “чуждестранен агент” и в България.\nПроектът беше внесен в 48-ото Народно събрание в самото начало на мандата му. Журналистът смята, че целта на този закон е същата, като в Русия. А именно да бъде сложен етикет на независимите медии, да бъдат обявени журналистите в тях за “врагове на народа”.\nЗахаров е сигурен, че проектът на Костадин Костадинов е копиран от руския. И е \"направен за мачкане и сплашване на журналисти и неправителствени организации\", казва той."
	},
	{
		"title": "Три минути: Може ли връзка с партия да е позорящо обстоятелство",
		"url": "https://www.svobodnaevropa.bg/a/32211850.html",
		"text": "Добро утро!\nНай-важното е тук:\n\nХристо Грозев\n\"Позорящо обстоятелство\" ли е връзката с ДПС\nКъде живее Путин\n\nТрети ден, 11-о гласуване, но отново не е избран председател на Камарата на представителите в САЩ. Макар че имат мнозинство, републиканците не успяват да изберат собствения си кандидат. Причината: част от партията не го подкрепя.\nХристо Грозев\nХристо Грозев от разследващия сайт „Белингкат“ беше изслушан в парламентарната комисия за контрол над службите, след като Русия го обяви за издирване. Той потвърди, че има само българско гражданство и че с изключение на ДАНС нито една българска институция не се е свързала с него, за да обсъди нуждата му от защита.\nГрозев е свидетел по европейски дела, разследващи ролята на руски агенти в престъпления в различни държави, в това число и в България. В това качество той е научил, че българските разследващи служби, които си партнират със свои колеги от други страни, прикриват ролята на руските агенти в инцидентите. „Те дават навън информация, която е подвеждаща“, каза Грозев.\nТой твърди, че не би се чувствал в безопасност в България, където има много руска агентура.\nБългария и журналистите\nТова, че си „близък“ до ДПС, се оказа позорящо обстоятелство и повод да се осъдят журналисти. Съдът реши, че бившият председател на Софийския градски съд Светлин Михайлов трябва да получи обезщетение от 4000 лева заради публикация в този смисъл. Решението засяга Борис Митов от Свободна Европа и сайта Медиапул, където информацията е била публикувана през 2018 г.\nСтанете част от общността на Свободна Европа във Viber.\nПланът за възстановяване. Вторият мандат\nЗа да получи близо милиард евро по Плана за възстановяване, България трябва да направи реформи. Но тя не ги прави, бави ги. Това означава, че може да изгуби и парите, и по-добре работещите институции. Диляна Теохарова проучи въпроса.\n„Български възход“ няма да подкрепи декларацията за приоритетните национални цели, която предлага ПП. Декларацията ще се обсъжда днес в парламента. ПП твърди, че ако депутатите не я одобрят, няма да предлагат правителство.\nИнтересува ли ви тази история? Изпратете ни вашата на svobodnaevropa@rferl.org.\nУкрайна\nБългария ще получи военна техника в замяна на въоръжение, което може да предостави на Украйна. Оценката на тази техника ще бъде направена по време на посещение в съюзна страна, чието име министърът на отбраната не спомена.\nПутин губи войници и позиции в Украйна, но продължава да твърди, че Украйна трябва да се откаже от свои територии, за да има мир. Това става ясно от телефонни разговори на турския президент Ердоган с президентите Путин и Зеленски. Това е поредният опит за слагане на край на войната.\nРуският президент призова за прекратяване на огъня по време на руската Коледа. Тя се отбелязва по стар стил и в двете воюващи страни, и ще се отбелязва в нощта на събота срещу неделя.\nХаресвате ли този бюлетин? Изпратете този линк на приятели, за да се абонират и те.\nИ четири препоръки\nПутин живее в резиденция до Москва със собствена шестетажна болница. Има и ледена пързалка. Вижте видеото.\nВ четвъртък беше погребан папа Бенедикт, който се беше оттеглил от поста си преди близо 10 години заради влошено здраве. Това е първият случай в историята, когато действащ папа погребва своя предшественик. Вижте видеото на Теодора Бързакова.\n„Амазон“ съкращава 18 000 служители на фона на икономическата криза. Това е вторият по големина работодател в САЩ.\nЧестит 60-и рожден ден на Тил Линдеман от Rammstein, който шокира публиката с текстовете на песните си. За празника му издигнаха паметник, но за 24 часа той беше откраднат.\n… плюс моят личен фаворит\nТе са се опитвали да имат деца. Късно са разбрали защо не успяват: без тяхно знание им е била поставена спирала срещу забременяване. Това се е случило през 60-те и 70-те години на повече от 4500 жени. Дамяна Велева разказва.\nАбонирайте се за този бюлетин, за да получавате всяка сутрин в пощата си \"3 минути\" – преглед на най-важните новини.\nИскрено ваша,\nТатяна Ваксберг"
	},
	{
		"title": "София \"прикрива ГРУ\", дава \"подвеждаща информация навън\". Какво каза Христо Грозев на депутатите",
		"url": "https://www.svobodnaevropa.bg/a/32211021.html",
		"text": "Българските власти имат неясна преценка за същността на режима в Русия, а част от тях прикриват пред Западна Европа престъпления на този режим. Това е основният извод от изслушването на Христо Грозев от разследващия сайт \"Белингкат\" пред депутати в София.\nТой каза, че би се чувствал притеснен за своята сигурност, ако се върне в България.\nХристо Грозев е български гражданин, който живее в чужбина и работи в медия, базирана в Нидерландия. Веднага след Коледа, на 26 декември, той беше обявен за издирване от Русия. Три дни по-късно стана известно, че най-малко три западни държави са му предложили закрила от руско преследване, но сред тези страни не е България.\nТова доведе до предложение на „Демократична България“ (ДБ) Грозев да бъде изслушан пред парламентарната комисия за контрол над службите за сигурност, което се проведе в четвъртък следобед. Грозев участваше по видеовръзка. Разговорът с него продължи 1 час и 40 минути.\nХристо Грозев потвърди, че нито една българска институция с изключение на ДАНС не се е свързвала с него. Представители на изпълнителната власт не са го осведомили за срещата във външно министерство с руската посланичка Елеонора Митрофанова по неговия случай.\nМитрофанова беше повикана за обяснения с тридневно закъснение. Тя каза, че не знае по какво обвинение Грозев е бил обявен за издирване, но предположи, че това е предупреждение да не отива в Русия, където не е добре дошъл.\nТози аргумент на руската посланичка е невалиден, каза Грозев и напомни, че той има забрана за влизане в Русия още от 2016 г. и няма нужда да получава същото послание 6 години по-късно. Той потвърди, че и до днес адвокатите му не могат да разберат в какво го обвиняват руските власти.\n\n\nНеговото лично предположение е, че е бил обявен за издирване заради последното голямо разследване – за екип руснаци, които дистанционно насочват ракетите, убиващи украински цивилни. Това разследване доведе дотам, че ЕС наложи персонални санкции на тези хора преди около две седмици, каза той.\nГрозев беше помолен да отговори дали българските власти са се свързвали с него, за да работят по предишни негови разследвания, които обхващат и България. Основното сред тези разследвания свързва в едно три големи сюжета:\n\nотравянето на оръжейния търговец Емилиян Гебрев и негови близки в София през 2015 г.;\nотравянето на семейство Скрипал в Солсбъри, Великобритания, през 2018 г.\nвзривовете в оръжейни складове и заводи, избухвали години наред в различни държави като Чехия, България и Украйна.\n\nТези събития са предизвикани от едни и същи хора, които работят за руските служби, сочат разследванията на „Белингкат“. Заради това Грозев е свидетел по дела, заведени в други държави по тези инциденти.\n„Моето общуване с тези [чуждестранни] органи показва, че информацията, споделена с тях от българските служби, е подвеждаща“, каза Грозев пред парламентарната комисия в четвъртък.\nТой поясни, че българските следствени действия са открили данни за участието на руското военно разузнаване, наричано ГРУ, във взривовете в България. „Но навън [тези взривове] се представят като нарушаване на правилата за безопасност“, каза Грозев.\n\n\n„Аз знам, че в [българските дела] го има това твърдение [за ролята на ГРУ]. Значи България не помага на други страни, прикрива ролята на ГРУ“, добави Грозев.\n10 минути по-късно той каза, че в България не би се чувствал в безопасност. Наши разследвания показват значителна инфилтрация на руски агенти в страната, добави той.\nЗапитан дали е в течение на това кои български журналисти получават пари от Русия, Грозев произведе две новини. Според него тези пари минават през хора от Северна Македония. Той посочи едно име – на Дарко Тодорович, като вероятно имаше предвид Дарко Тодоровски – автор в някои проруски сайтове и работещ в институция, подчинена на руския президент, пише „Дневник“.\nТезата за български журналисти, получаващи пари от Русия, съществува от години, но през 2022 г. тя беше подсилена от научно изследване и от изказвания на Лена Бориславова, шефката на кабинета на премиера Кирил Петков. Бориславова стана обект на подигравки и сексистки обиди.\nВ изслушването на Грозев в четвъртък не се чуха въпроси от три политически сили, които обаче присъстваха в залата: БСП, ДПС и \"Български възход\".\nГЕРБ, ПП и ДБ се интересуваха предимно от въпроса с личната сигурност на Грозев, като ГЕРБ търсеше повече информация за бездействието на служебното правителство, а ДБ - за бездействието на разследващите органи.\nНай-активно участваше партия \"Възраждане\" - чрез четирима свои депутати. Един от тях, \nНиколай Дренчев от \"Възраждане\" зае позиция още преди да започне изслушването: \"Русия има право да издирва престъпници, които са извършили престъпления\", каза той и добави: \"Ние по-скоро трябва да предаваме такива хора на Русия\".\n\n\nИвайло Чорбов от \"Възраждане\" повтори над 10 пъти, че Грозев не е разследващ журналист, а \"агент на САЩ\" и \"агент за влияние\", след като се е интересувал от области, засягащи руското военно разузнаване. \"Какво очаквахте\", питаше реторично той.\nГрозев отговори, че работи като разследващ журналист от 2015 г., има и друг бизнес, а преди това е бил \"просто журналист\".\nРазговорът идва седмици след като \"Възраждане\" внесе в парламента свой проектозакон за обявяване на журналисти и общественици за \"чуждестранни агенти\". Текстът повтаря руския закон за чуждестранните агенти, който доведе до закриване на медии и прогонване на журналисти.\nСпоред Грозев Москва преследва около 150 руски журналисти, а други изпраща в затвора. Има и един украинец, който е обявен за чуждестранен агент. Но единственият човек, който не е от района на военния конфликт, а е издирван така, сякаш е местен, остава самият той.\n\"Това е правен абсурд, значи всеки чуждестранен журналист може да се озове в списък за такова издирване\", каза Грозев. Той призова България да изиска информация за обвинението срещу него и да защити не просто него, но и всеки друг журналист, към когото могат да се приложи подобен подход на руските власти."
	},
	{
		"title": "Ердоган разговаря с Путин и Зеленски за мир. Русия не отстъпва от искането Украйна да се откаже от територии",
		"url": "https://www.svobodnaevropa.bg/a/32210915.html",
		"text": "Турският президент Реджеп Тайип Ердоган проведе телефонни разговори с руския си колега Владимир Путин и с украинския държавен глава Володимир Зеленски, в пореден опит за прекратяване на войната в Украйна. \n\"Продължаваме да водим интензивна дипломация с двете страни, включително министрите на външните работи и отбраната. Турция е единствената страна, която може да направи това с такава ефективност\", каза говорителят на Ердоган Ибрахим Калън телевизия NTV.\nЕрдоган и Путин неведнъж са разговаряли след началото на руската военна инвазия през февруари 2022 г. Анкара беше и посредник заедно с ООН за споразумението за т. нар. зърнена сделка, което позволи износа на зърно от украински пристанища.\nВ последния разговор турският президент е казал, че мирните усилия трябва да бъдат подкрепени от едностранно прекратяване на огъня и \"визия за справедливо решение\", съобщиха от канцеларията на Ердоган, уточнявайки, че той е напомнил на Путин за позитивния резултат от споразумението за зърнения коридор.\nПоследва съобщение от пресслужбата на Кремъл, в което се казва, че Владимир Путин е обсъдил с турския си колега ситуацията в Украйна, Сирия и енергийни въпроси.\nРуският президент е отбелязал \"деструктивната роля на западните държави, които дават на Киев оръжия и предоставят оперативна информация и указания за координатите на военни цели\".\nСпоред съобщението Путин е потвърди, че Русия е отворена за сериозен диалог, \"при условие че властите в Киев изпълнят известни и нееднократно изразявани искания и отчетат новите териториални реалности\".\nТой явно има предвид незаконно обявените за част от Русия големи територии от 4 области от Украйна - Донецката, Луганската, Херсонската и Запорожие.\nРуският президент повторил пред Ердоган, че всички пречки за руския износ на храни и торове, който Москва разглежда като част от зърнената сделка, трябва да бъдат вдигнати.\nПо-късно Реджеп Ердоган разговаря и с Володимир Зеленски обсъди с него подкрепата на Турция за Украйна в областта на хуманитарната помощ и енергетиката, както и развитията около т.нар. зърнен коридор, съобщиха от турското президентство.\nЕрдоган е заявил готовността на Анкара да поеме ролята на посредник за установяването на траен мир. Той е отбелязал, че турската страна продължава работата си за размяна на затворници и може даде своя дипломатически принос и за ситуацията с АЕЦ \"Запорожие\". Тя е окупирана от руските сили.\nСамият Зеленски написа във Фейсбук, че с Ердоган са обсъдилии сътрудничеството в областта на сигурността на двете страни, въпросите на ядрената безопасност и по-специално ситуацията в АЕЦ \"Запорожие\".\n\"Там не трябва да има нашественици. Говорихме и за размяната на военнопленници с турско посредничество, за развитието на споразумението за зърното. Оценяваме готовността на Турция да участва в изпълнението на нашата формула за мир\", добави украинският президент."
	},
	{
		"title": "\"Харесва ми нещата да бъдат непредвидими“. Тил Линдеман, който разбива табутата и гори на сцената",
		"url": "https://www.svobodnaevropa.bg/a/32210903.html",
		"text": "Точно на рождения ден на музиканта един от неговите фенове сподели в Инстаграм, че му е направил паметник, който е поставил пред къщата в Рощок, в която Линдеман е живял преди години. В рамките на 24 часа обаче този паметник е откраднат.\n\nТил Линдеман е роден на 4 януари 1963 г. в Лайпциг, който по това време се намира в Германската демократична република (ГДР). Баща му Вернер Линдеман е писател, а майка му и Бригите Хилдегард Линдеман е журналистка. Тил има сестра, която е с 6 години по-малка от него.\nТалантът му да пише се проявява рано. Когато е 9-годишен, Тил написва първата си поема. Като дете той има и други таланти. Много добър плувец е и като тийнейджър дори е избран да участва в Олимпийските игри през 1980 г. за отбора по плуване на ГДР. Но по време на подготовката, през 1978 г. във Флоренция, Тил се измъква от лагера, за да разгледа града и това е причината да го дисквалифицират. Има и друга версия, според която той получава травма и това възпрепятства участието му в Олимпийските игри, които през 1980 г. се провеждат в СССР.\nСлед като се отказва от професионално развитие в плуването известно време Тил работи като дърводелец и уредник в галерия, преди да се насочи окончателно към музиката. Първоначално става част от ъндърграунд музикалната сцена на Източна Германия. Първата му група се казва First Arsch. В нея Тил свири на барабани и пее. Рихард Круспе и Паул Ландерс, с които по-късно основават Rammstein, също са част от бандата. През 90-те години Линдеман започва да пише и текстове. Мести се в Берлин и през 1994 г. се ражда Rammstein. Другите членове на групата са Кристиан Лоренц, Кристоф Шнайдер и Оливер Ридел.\nТе са най-успешната и популярна германска група, която има милиони фенове по целия свят.\nПървият им албум \"Herzeleid\" излиза през 1995 г. и бързо оглавява музикалните класации в Германия. Но още с него Rammastein предизвикват критики и противоречиви тълкувания от медиите. На обложката на албума членовете на бандата се снимат голи от кръста нагоре, а телата им са обилно намазани. Някои вестници тогава пишат, че музикантите се представят като \"Herrenmenschen\", което е нацисткият термин за раса, която превъзхожда останалите хора. Китаристът на бандата Рихард Круспе казва, че тези твърдения са „глупави“.\nЗа музиката на групата Тил Линдеман казва пред музикалния канал VIVA през 1997 г.\n“Всъщност става дума за правене на крещящо изявление, но облечено в алегории. Малко цветущо, като старите хитове от 60-те, в които се казва: „Ще остана с теб тази вечер“, но всички знаят, че това означава, че искат да правят тежък секс.“\nВсъщност думите „любов“ и „сърце“ са двете, които статистически се срещат най-често в текстовете на Rammstein, пише Дойче Веле.\n\nТил Линдеман и Rammstein просто обичат „да флиртуват“ с табутата.\n\"Харесва ми нещата да бъдат непредвидими\", казва Тил.\nОбичайната му практика за писане на текстове е да седне на пейка сред природата, да извади лаптопа си и да започне да пише стихове по вече композирана музика. Така всяко нещо, което види или чуе, всеки странен човек могат да се превърнат в тема за следващата песен на бандата.\nПрез последните години Тил Линдеман много рядко дава интервюта. Той предпочита да казва и показва всичко на сцената. И като казваме всичко, имаме предвид наистина всичко. Концертите на групата са зрелищно шоу, в което Тил винаги „гори, но не изгаря“. Пиротехниката е важна част от спектаклите. След няколко инцидента на сцената, Тил решава, че е трябва да мине специално обучение по пиротехника и сега продължава да показва тези си умения на всеки концерт.\nПрез 2002 г. Тил Линдеман издава първата си книга с поезия „Messer”, а през 2013 г. е публикувана и втората \"On Quiet Nights\".\nПоезията му е превеждана на няколко езика. И тя, както текстовете на песните на Rammstein, поражда противоречиви мнения.\nПреди началото на войната в Украйна, Тил Линдеман и групата му изнасят редица концерти в Русия. Той дори участва със свой солов проект във военен музикален фестивал на Червения площад в Москва през 2021 г.\nПо време на един от концертите си в Москва, Русия през 2019 г. Rammstein отново стават повод за скандал. Тогава Паул Ландерс и Рихард Круспе се целуват на сцената.\nТова се случва, докато групата изпълнява парчето \"Auslander\" и е акт на протест срещу анти ЛГБТ законите в страната.\nОказва се, че това е част от \"похода на Rammstein срещу хомофобията\" и те изпълняват този \"ритуал\" на няколко свои концерта в Европа - в Барселона, в Москва, а по време на концерта си в Полша момчетата от бандата развяват знамена с цветовете на дъгата - символ на гей движението, от лодки, с които плуват в публиката. По време на настоящите си концерти Rammstein развяват знамето на Украйна от лодките, с които „плуват в публиката“.\n\nИнвазията на Русия в Украйна през февруари 2022 г. променя много неща и за Тил и групата. Линдеман отменя всичките им планирани концерти в Русия.\nПрез март 2022 г. в изявление на немски, украински и руски, групата каза, че е особено натъжена от страданието на украинците.\n\"Всеки член на групата има различен опит с двете страни. Всички музиканти имат приятели, колеги, партньори и фенове в Украйна и Русия.\"\nГрупата каза, че е наясно с отчаянието, което много руски фенове изпитват заради действията на тяхното правителство, и искат да \"напомнят на хората за човечността, която руските и украинските граждани споделят\".\nЛиндеман се присъединява и към доброволците, помагащи на централната жп гара в Берлин, когато там пристигнат много украински бежанци.\nПрез април 2022 г. излезе албумът на Rammstein “Zeit” (от немски език „Време“). Това е осмият студиен албум на групата и е най-продаваният албум в Германия за годината.\n\nВ момента Тил Линдеман е на турне с Rammstein, което ще приключи през август 2023 г."
	},
	{
		"title": "Стотици убити руски войници. Какво са видели оцелелите в Макийвка",
		"url": "https://www.svobodnaevropa.bg/a/32207736.html",
		"text": "В новогодищната нощ, точно по време на речта на руския президент Владимир Путин, украински ракети разрушиха училище, използвано от руските сили в град Макийвка, Донецка област, като казарма за мобилизирани мъже. По данни на украинската армия убитите при неутрализирането на базата на руските войски са стотици. Ранените също.\nМосква първо замълча, ден по-късно съобщи за 63 жертви, после ги увеличи до 89.\nОцелял войник разказва, че лично е видял около 200 убити и почти толкова ранени. Съпруги на други военнослужещи, които са били в сградата в Макийвка по време на атаката, също говорят за много загинали. Според тях в удареното училище са били разположени два полка - 44-и и 45-и. Мъжът на едната заеква след преживяното. Много други жени не знаят дали мъжете им са живи.\nАтаката на 1 януари\nВ 00,01 часа на 1 януари украинските въоръжени сили извършиха ракетно нападение срещу сградата на Професионалния техникум в град Макийвка. Той е разположен в незаконно анексираната от Русия част на Донецка област. Дирекцията за стратегически комуникации на украинските въоръжени сили съобщи в Телеграм, че са загинали около 400 души, а около 300 са ранени. По-късно в официалното съобщение на Генералния щаб се казваше само, че броят на жертвите се уточнява.\nЧак на 2 януари руското министерство на отбраната потвърди за удара, нанесен според данните в Москва с \"шест многоцелеви ракетни установки HIMARS\", като са убили 63 руски военнослужещи. Ден по-късно броят на убитите бе повишен на 89.\n\n\nКаналът в Телеграм \"Рибари\", създаден от бившия говорител на руското министерство на отбраната Михаил Звинчук, съобщи, че в сградата по време на ударите е имало 600 души. Щетите са толкова големи заради склад за боеприпаси, който се е взривил, след като е бил улучен от ракети. Затова и бившето училище е почти напълно разрушено.\nСпоред някои източници част от оцелелите още са на мястото. Един от военните, които са се спасили, казва, че са им дали временен подслон и са ги нахранили някъде в самопровъзгласилата се Донецка народна република. Мъжът твърди, че са \"откарани при непознати хора\" и са обявени за изчезнали.\n\"Там е много страшно, ужасяващо\"\nС канала в Телеграм на изданието Вёрстка се е свързал един от мобилизираните, който е бил в училището по време на атаката. Редакционната колегия е потвърдила самоличността му. При условие, че е запазена анонимността му, той разказва, че е видял около 200 мъртви и около 150 ранени.\nМъжът и други мобилизирани са помогнали в разчистването на развалините: \"Там е много страшно, ужасяващо. Не само за мен. Ние дори не знаем за какво се борим\", казва мъжът, пратен на фронта против волята му.\nПред Север.Реалии съпруги на трима мобилизирани, които живеят в Самара, разказват какво знаят. Един от мъжете е оцелял по чудо - успял е да избяга, когато е ударил първият снаряд, а са били общо четири. Жена му казва, че много от момчетата от неговия полк са били убити: \"Навсякъде имаше месо, месо и кръв\", повтарял съпругът ѝ.\nПо думите му ранените са откарани в болница в Ростовска област, а той и другите оцелели \"щастливци\" са полуголи, защото всичко е унищожено – дрехи, вещи, храна, а не могат да си купят нищо.\n\n\n\nЗаекваше, успях да разбера само, че се е спасил\n\n\n\nМъжът на другата рускиня, която говори пред медията, казва, че по време на удара в училището е имало около 400 души и повечето са загинали. Съпрутът ѝ е бил извън сградата с взвода си: \"Заекваше, успях да разбера само, че се е спасил\".\nТрета жена потвърждава, че 45-и полк, в който е бил мобилизираният ѝ съпруг, е бил разположен в техникума. Последния път, когато той се е свързал със семейството, е на 30 декември. Оттогава няма връзка.\n\"Напоследък той се обаждаше от различни номера, винаги чрез месинджър. Записвам ги, звъня обратно, но не вдигат\", казва тя.\nКой е издал местонахождението на базата\nРуското министерство на отбраната твърди, че основната причина за успеха на украинската атака е масовото използване на мобилни телефони на Нова година - въпреки забраната.\nСъщото повториха и окупационните проруски власти в района.\n\n\nРуслан Левиев, военен експерт и основател на независимата разследваща организация Conflict Intelligence Team, не изключва тази версия.\n\n\n\nНе трябва да се забравя и това, че СБУ е много добра в подслушването\n\n\n\nСценарият за геолокация чрез работещи мобилни устройства също не изглежда нереалистичен. \"Може да се очаква, че само половин час преди удара мобилизираните са се изкушили да се обадят на близките си. Не трябва да се забравя и това, че СБУ е много добра в подслушването\", казва той.\nСлед експлозията няколко прокремълски канала в Телеграм критикуваха командването, че е разположило голям брой военни на едно място. Сред тях е и зам.-министърът на информацията на т.нар. ДНР Даниил Безсонов, който призова да се потърси отговорност от тези, които са допуснали струпването в базата.\nСемействата на мобилизираните мъже и от Саратов, и от Самара настояват да знаят истината за съдбата на близките си и броя на загиналите. В отговор губернаторите и на Саратов Роман Бусаргин, и на Самара Дмитрий Азаров казват, че списъците на загиналите и ранените все още не са публикувани, а близките биват държани в течение.\n\n\nТри жителки на Самара, с които журналисти са разговаряли, обаче твърдят, че никой не се е свързал с тях след 1 януари. Напротив, те безуспешно се опитват да се обадят на военни и длъжностни лица. Все пак накрая някои успяват да се свържат с оцелелите си съпрузи.\nНа 3 януари в центъра на Самара се проведе траурен митинг и панахида в памет на руските военнослужещи, загинали в Макийвка."
	},
	{
		"title": "България преговаря за въоръжение от съюзни държави в замяна на военна помощ за Украйна",
		"url": "https://www.svobodnaevropa.bg/a/32210738.html",
		"text": "Български експерти ще посетят съюзна страна, за да оценят техниката, която България може да получи, ако даде въоръжение на Украйна. Това стана ясно от изказване на министъра на отбраната Димитър Стоянов на заседание на парламентарната комисията по отбрана в сряда вечерта.\nТой не каза коя е държавата и какво оръжие може да получи България. Но уточни, че \"въоръжението би било полезно\", съобщи БНР.\nРешението България да предостави военна помощ на Украйна беше взето на 3 ноември. Народното събрание ратифицира договора за дарението пред декември.\nПравителството внесе тази седмица в парламента предложение за промяна в договора с Украйна. Ако то бъде прието, всяко следващо дарение на въоръжение или боеприпаси на Украйна, или размяна с друга страна, трябва да бъде одобрено от парламента.\nСпоред сегашния текст, който беше одобрен от парламента, даряването на следващи партиди въоръжение на Украйна може да става с решение на Министерски съвет. Според депутат от комисията по отбрана от ГЕРБ, който пожела името му да не бъде цитирано, предложението на служебния кабинет е опит за блокиране на следващи дарения за Украйна. Очаква се през пролетта да има избори, което значи, че парламент няма да има за два месеца.\n\n\nСтоянов каза, че се надява парламентът да приеме предложението на кабинета. Според него то “не е блокиране, напротив - това е една откритост, която самите партии, част от партиите пожелаха от парламента”.\nСрещу това правителството да може да взема решения за предоставяне на оръжие и боеприпаси се обявиха БСП и \"Възраждане\". БСП се опитаха да блокират решението в пленарна зала и поискаха президентът Румен Радев да наложи вето или да сезира Конституционния съд.\nДепутатите от \"Възраждане\" с помощ от БСП  успяха да съберат подписи, за да сезират Конституционния съд в опит да спрат даването на военна помощ на Украйна. Стоянов в сряда припомни това и каза, че служебният кабинет ще ще изчака решението на съда.\n\"Има искане от украинска страна не само за различни боеприпаси, но и искане за бронетанкова техника, за зенитно-ракетни комплекси. Няма нищо договорено конкретно\", коментира министърът за посещението му в Украйна през декември.\nСтоянов каза, че посещението му, за което първо съобщи Украйна, е свързано с решението на парламента от 3 ноември за преговори с различни страни за евентуални заместващи платформи на дарените от България.\nТой добави, че това е била и целта – да се види искането на украинската страна, за да може при евентуална договореност със страна съюзник, да се прецени какво можем ние да предоставим и получим.\n\n\nНяма официална информация какво съдържа дарението на България. Според източници на Свободна Европа, основното са зенитни установки ЗУ-23. Те са поискани от Украйна за да се използват срещу руските дронове. Стойноста на дарението е около 20 млн. лева. \nПредишното Народно събрание не разреши даването на военна помощ за Украйна. През май БСП, която беше част от управлението, заплаши многократно, че ще напусне управляващата коалиция и блокира даването на военна помощ на Украйна."
	},
	{
		"title": "За първи път главата на автокефалната църква на Украйна ще отслужи литургията за Рождество в Киево-Печерската лавра",
		"url": "https://www.svobodnaevropa.bg/a/32209508.html",
		"text": "Литургията за Рождество Христово, което православните украинци ще посрещнат на 7 януари, ще бъде отслужена за първи път от предстоятеля на автокефалната Православна църква на Украйна Епифаний в Киево-Печерската лавра. Това съобщи на 4 януари пресслужбата на Православната църква на Украйна.\nМалко преди Нова година Киево-Печерската лавра уведоми Украинската православна църква (УПЦ) на Московската патриаршия, че от 1 януари няма да поднови договора с нея за ползване на храма.\nНачалото на празничната служба е предвидено за 9:00 часа в катедралата \"Успение Богородично\", която исторически се счита за главния храм на лаврата.\nКиево-Печерската лавра е православен манастирски комплекс в Киев - архитектурата. Основан през 1051 г. като пещерен манастир извън Киев. През 1994 г. заедно със Света София е включен в списъка на ЮНЕСКО за световно наследство.\nПрез последните седмици СБУ провежда обиски в обекти на УПЦ на Московската патриаршия в цяла Украйна, включително в Киево-Печерската лавра. В резултат на следствените действия служителите на реда са открили „голям брой антиукраински материали“, както и документи, потвърждаващи наличието на руско гражданство в ръководството на епархийските структури.\nНа 3 декември Службата за безопасност на Украйна публикува списък от 10 души , включени в „църковен списък“ на санкциите на Съвета за национална сигурност. Сред тях бяха клирикът на УПЦ на Московската патриаршия Вадим Новински и викарият на Киево-Печерската лавра Павло (Петро Лебид).\nУПЦ на Московската патриаршия по-рано призова \"да не се разпалва вътрешна война\", а обвиненията в колаборационистска дейност срещу някои свещеници са \"недоказани и безпочвени\"."
	},
	{
		"title": "Три минути: След газа правителството се зае и с нефта. Сбогом на Любен Зидаров",
		"url": "https://www.svobodnaevropa.bg/a/32209450.html",
		"text": "Добро утро!\nНай-важното е тук:\n\n\"Булгаргаз\" и ТЕЦ \"Варна\"\nУкрайна и православието\nСтефан Иванов и Антарктида\n\nДолната камара на американския парламент не успя да избере свой председател. Мнозинство имат републиканците, но 20 от тях не подкрепят кандидата на своята партия Кевин Маккарти. Във вторник и сряда минаха 6 кръга на гласуване и нищо не се промени. В последните 100 години всеки кандидат за този пост е бил избиран още от първия път.\nДоган и енергетиката. Александруполис-Бургас\n„Булгаргаз“ съди ТЕЦ „Варна“, която е собственост на Ахмед Доган. Задълженията са в размер на 40 млн. лева, твърди директорката на държавната компания Деница Златева.\nСтара идея малко поновому: правителството ще проучи как да се построи нефтопровод между Бургас и гръцкия Александруполис. Идеята е на 20 години и някога принадлежеше на Русия – руският нефтът да стига през Черно море до Бургас и после през Александруполис да стига до други европейски страни. Сега идеята е за същото трасе, което така и не беше изградено, но с нефт от неруски източници, който да тече в обратна посока – от Гърция към България.\nСтанете част от общността на Свободна Европа във Viber.\nБългария и Турция. Медицинските хеликоптери\nБългарски министри, президент, политици от ГЕРБ и ДПС… Защо пътуват толкова често до Турция? Не е само заради достъпа до турските газови терминали, не е и само заради мигрантите. Николай Лавчиев потърси повече информация.\nБългария очаква медицински хеликоптери, но засега излиза, че ще ги види друг път, пише Надежда Цекулова и изброява административните стъпки, които спират един уж лесен процес.\nИнтересува ли ви тази история? Изпратете ни вашата на svobodnaevropa@rferl.org.\nВторият мандат\nВ петък парламентът ще обсъди проекта на ПП за декларация, в която са описани приоритетните национални цели. По-рано Николай Денков беше казал, че ще предложи състав на правителство с втория мандат само ако парламентът приеме списъка с приоритети.\nЗа всеки случай вижте отсега това видео на Видка Атанасова, то обяснява как ще се гласува на следващите избори.\nХаресвате ли този бюлетин? Изпратете този линк на приятели, за да се абонират и те.\nЛюбен Зидаров\nХудожникът, който илюстрира някои от най-обичаните детски книги, почина в сряда на 99-годишна възраст. Любен Зидаров илюстрира десетки приказки, „Том Сойер“ на Марк Твен и „Островът на съкровищата“ на Стивънсън. Приказките на Андерсен той рисува цели пет пъти и определя автора им като голямата си любов. Зидаров е ученик на Илия Петров. Той рисува до последните си дни. Тук можете да научите повече за него.\nУкрайна\nВ събота православните украинци посрещат Рождество. Литургията в Киево-Печерската лавра ще бъде отслужена за първи път от предстоятеля на автокефалната Православна църква на Украйна Епифаний. Малко преди Нова година Киево-Печерската ларва уведоми Украинската православна църква на Московската патриаршия, че не подновява договора с нея за ползване на катедралата.\nФронтът\nУкрайна е нанесла най-малко 5 удара по позиции на руската армия, в това число и по сгради, използвани като казарми. Жертвите са стотици.\nОкупационните руски власти в Крим съобщиха, че са отблъснали нападение по техни военни цели на полуострова. Русия атакува с ракети покрайнините на Запорожие. Вижте картата, за да се ориентирате.\nИ три препоръки\nТой преобръща историята на Националната баскетболна асоциация, включително и с триумфалния си мач отпреди Нова година. Лука Дончич е Човек на деня на Свободна Европа.\nГребецът Стефан Иванов се впуска в ново приключение в един от най-бурните океански райони. След като през 2020 прекоси тропически бури със своята „Невърест“, сега се е запътил към Антарктида.\nОто Хан е баща на ядрената химия и ядреното делене. Той е един от великите европейци на 20-и век, за които разказва Пламен Асенов.\nАбонирайте се за този бюлетин, за да получавате всяка сутрин в пощата си \"3 минути\" – преглед на най-важните новини.\nИскрено ваша,\nТатяна Ваксберг"
	},
	{
		"title": "Войната в числа. Къде и какви удари нанася армията на Киев",
		"url": "https://www.svobodnaevropa.bg/a/32207348.html",
		"text": "Генералният щаб на Въоръжените сили на Украйна съобщи, че от началото на войната, която Русия води вече почти година, са били ликвидирани над 109 хил. руски военнослужещи, а загубите на военна техника също се оценяват на хиляди бройки (вижте справка в края на текста).\nТези числа не могат да бъдат независимо потвърдени, тъй като Москва отказва да дава такава информация или силно занижава броя на загиналите.\nВ края на ноември Центърът за военноморски анализ на САЩ съобщи, че общите безвъзвратни загуби на Русия (ранени, убити или в неизвестност) може да наброяват най-малко 83 800 души. Това число е получено въз основа на наблюдения, според които на всеки руски войник, загинал по време на войната в Украйна, се падат около 3,5 пострадали.\nКъде и какви удари нанася армията на Киев\nВ последните дни най-тежкият удар за Русия беше ракетната атаката срещу училище, пълно с мобилизирани руснаци, в град Макийвка в окупираната Донецка област. По неофициални данни, включително на проруски източници, жертвите са стотици, вероятно около 400. От Москва обаче първо съобщиха за едва 63-ма загинали, а ден по-късно увеличиха бройката на 89. Оттам признаха само, че сред убитите е зам.-командирът на полка подп. Бачурин.\nОсвен ударите в Макийвка обаче, в последните дни има поне още 5 с подобни размери - в Херсон, в Токмак и три в Донецк и Луганск, съобщи съветникът на канцеларията на украинския президент - Олексей Арестович, в канала ФЕЙГИН LIVE в YouTube.\nНа 3 януари Генералният щаб съобщи, че украинската армия е нанесла удар срещу позиции на руските сили в град Чулаковка в Херсонска област, която е била извършена още на 31 декември и при нея са загинали и са ранени общо около 500 руски войници. От руска страна няма реакция.\nНа 2 януари украинската армия е нанесла удар по сграда в Токмак, Запорожка област, където се смята, че също е бил разположен руски военен персонал. Според руските държавни агенции е била ударена болница). Не се съобщава за жертви.\n\"Поражения на врага на 2 януари са нанесени в районите Токмак, Мелитопол, Бердянск, Родец и Василовка Запорожска област: унищожени 2 склада с боеприпаси, до 10 единици военна техника от различен тип с, засегнати 2 точки от дислокацията на окупаторите, елиминирани и ранени до 260 военнослужещи от въоръжените сили на Руската федерация\", се казва в официалното съобщение.\nПриблизително по същото време руски медии съобщиха за експлозии в Ростов на Дон и Курск, както и в близост до летището в Симферопол.\n\nГлавнокомандващият на украинската армия Валерий Залужний описа \"някои успехи\" на настъплението край Сватво и Кременна в Луганска област.\nТой обаче определи ситуацията в участъка Соледар-Бахмут като \"най-сложна\". За Бахмут от месеци се водят ожесточени битки и украинците успяват да го удържат. По данни на британското военно разузнаване през последните десет дни Украйна е изпратила значителни подкрепления, след което интензивността на руските атаки е намаляла, но и двете страни са понесли значителни загуби.\nТрудностите за руската армия в Бахмут бяха признати и от Евгений Пригожин - собственик на частната военна компания \"Вагнер\", чиито наемници имат водеща роля в боевете там. Пред РИА Новости, наричайки града с руското му име, сменено преди 5 години - Артьомовск, той каза:\n\"Артьомовск е крепост във всяка къща. За всяка къща момчетата се борят, понякога не един ден, а седмици. А след тази къща нова отбрана, и то не една. И колко такива отбранителни линии има в Артьомовск? Ако кажа 500, навярно няма да се объркам. На всеки 10 м има отбранителна линия\".\n\n\nВойната в числа\nГенералният щаб на Украйна публикува следната информация:\nКъм 04.01.2023 г:\n- 3 вражески кораба са на бойно дежурство в Черно море;\n- в Азовско море врагът продължава да контролира морските комуникации, като държи 2 кораба на бойно дежурство;\n- в Средиземно море - 9 вражески кораба, включително 5 носителя на крилати ракети \"Калибър\", общо 76 ракети;\n- в Азовско море - 23 кораба, 5 от които се движат от пролива Босфор;\nкъм Черно море - 18 кораба, от които 6 продължават да се движат в посока на пролива Босфор;\nРусия продължава да нарушава Международната конвенция за безопасност на човешкия живот по море от 1974 г. (SOLAS), като изключва системите за автоматична идентификация (AIS) на гражданските кораби в Азовско море.\nОбщите бойни загуби на противника от 24.02.22 г. до 04.01.23 г. са приблизително:\n\nперсонал - ликвидирани са около 108910 (+720) лица,\nтанкове - 3038 (+2) единици\nбронирани бойни машини - 6106 (+6) единици,\nартилерийски системи - 2039 (+6) единици,\nреактивни системи за залпов огън - 424 (+0) единици,\nсистеми за противовъздушна отбрана - 215 (+1) единици\nсамолети - 283 (+0) единици,\nхеликоптери - 270 (+0) единици,\nОперативно-тактическо ниво на безпилотни летателни апарати - 1842 (+3),\nкрилати ракети - 723 (+0),\nкораби/лодки/военни кораби/лодки - 16 (+0) единици,\nпревозни средства и резервоари за гориво - 4745 (+10) единици,\nспециално оборудване - 181 (+0) единици.\n\nДанните не могат да бъдат потвърдени чрез независими източници."
	},
	{
		"title": "Заради неразрешено ползване на мобилни телефони. Русия вече твърди за 89 загинали в Макийвка",
		"url": "https://www.svobodnaevropa.bg/a/32207084.html",
		"text": "Русия вече твърди за 89 загинали руски военни при удара на въоръжените сили на Украйна в новогодишната нощ по руската база в град Макийвка. Сред загиналите е и зам.-командирът на полка подполковник Бачурин, съобщи руското министерство на отбраната.\nУкраинската армия нанесе ракетен удар в нощта срещу 1 януари по импровизирана казарма в град Макийвка, който се намира в окупираната от руснаците Донецка област. Според украинска армия стотици току-що мобилизирани руснаци са загинали. В понеделник руското министерство на отбраната съобщи за 63 загинали.\nТелата са открити при разчистване на развалините на стоманобетонните конструкции на сградата, съобщи първият зам.-началник на руските въоръжени сили Сергей Севрюков. Причината за атаката според него е масовото използване на мобилни телефони от персонала в нарушение на забраната.\n\"Този фактор е дал възможност на врага да проследи и определи координатите на местоположението на войниците за нанасяне на ракетен удар\", каза Севрюков. Той допълни, че ще се вземат мерки за предотвратяване на подобни трагедии в бъдеще.\nСеврюков каза също, че комисия разследва обстоятелствата около случая и отговорните за случилото се ще бъдат подведени под отговорност.\nРуското министерството на отбраната също така каза, че въоръжените сили на Украйна са изпратили шест ракети HIMARS в Макийвка, две от които са били свалени от системи за противовъздушна отбрана. Руското министерство на отбраната твърди, че пусковата установка HIMARS, от която е воден огън по Макййвка, е била унищожена с ответен огън. Украинската армия не потвърди това.\n\nУдарът е нанесен в 00:01 часа на 1 януари по сградата на професионален техникум № 19 в град Макийвка, където са били разположени руските военни. На видеото от мястото се вижда, че сградата на професионалната гимназия е разрушена до основи.\n\nОтделът за стратегически комуникации на украинската армия в своя телеграм канал твърди, че около 400 души са убити, други 300 са ранени. Загиналите са мобилизирани от района на Самара (Югоизточна Русия), каза губернаторът на региона Дмитрий Азаров.\nТози брой смъртни случаи при една атака е най-голямата единична загуба, призната от Русия от началото на войната."
	},
	{
		"title": "Газ и \"политическо оцеляване\". Защо българските политици станаха редовни гости на Ердоган",
		"url": "https://www.svobodnaevropa.bg/a/32189622.html",
		"text": "Президент на България, председател на Народното събрание, министри, партиен лидер. Само в рамките на няколко дни през декември всички те бяха на посещения в Турция. Проведоха срещи на най-високо ниво.\nПосещенията на български политици в съседни държави не са нещо необичайно. Концентрацията на толкова много визити за кратък период не се среща често без причини.\nНа пръв поглед отговорите идват от изявленията и съобщенията на българските институции, според които темите на разговори с турската страна са две.\nОт една страна е ситуацията по границата между България и Турция, която е подложена на натиск заради мигрантския поток. Сигурността на границата беше посочена като причина за това Австрия да не допусне присъединяването на България към Шенгенското пространство. Това предизвика остра политическа реакция в София.\nДругата тема е свързана с опитите на служебния кабинет на Гълъб Донев да води преговори за сключване на дългосрочен договор за доставки на природен газ. Работа, която месеци по-рано твърдеше, че ще остави за редовно правителство. В крайна сметка на 3 януари София и Анкара сключиха споразумение чрез държавните компании \"Булгаргаз\" и \"Боташ\", което да осигурява възможност за годишна доставка на близо 50% от потреблението на природен газ в България или около 1,5 млрд. кубични метра.\nСред всички посещения на представители на държавата в Турция имаше и още едно – чисто партийно - на ръководството на ДПС.\nЗащо изброените срещи се случиха толкова бързо и в рамките на няколко дни и стои ли и нещо зад тях? Свободна Европа потърси за отговор на тези въпроси зам.-директорката на Европейския съвет за външна политика Весела Чернева, както и бившия политик от ръководството на ДПС и бивш член на инициативния комитет, който издигна Румен Радев за втори мандат - Осман Октай.\nСпоред двамата ситуацията с границата и сделката за газови доставки са само повод, а по-дълбоките причини са в политическата ситуация в двете страни и особено политическата борба срещу Реджеп Тайип Ердоган в Турция. В България се очакват нови предсрочни парламентарни избори, а в Турция през юни са насрочени избори за президент.\n„Това е позната тактика преди избори. Определени политически сили се готвят за избори по този начин. В случая се прибавя енергийният елемент, а именно това, че България очевидно се опитва да договори руски газ през Турция“, каза Весела Чернева.\nСпоред Осман Октай в случая става въпрос повече за интересите на Ердоган, който използва действия във външната политика в опит да заздрави позициите си преди предстоящите след няколко месеца избори в Турция. По същия начин българските политици се опитват да търсят решение на част от кризите чрез подобни изяви.\n\n\n\nВсъщност всеки се опитва да използва имиджово кризите в собствената си държава с такива външнополитически мероприятия\nОсман Октай\n\n\n\n„Всъщност всеки се опитва да използва имиджово кризите в собствената си държава с такива външнополитически мероприятия“, каза Октай и добави, че специално за Ердоган, но също и за някои български политически сили, всичко това се равнява и на важна електорална подкрепа. Той каза още, че заради колебливите позиции на София, политиците имат нужда и да се прикрепят до авторитета на Ердоган, който е с основна роля при посредничеството между Русия и Запада за войната в Украйна.\nСвободна Европа изпрати до Министерството на външните работи искане за справка за всички официални и работни посещения на представителите на изпълнителната власт през 2021 и 2022 г. в Турция. До публикуването на текста не беше получен отговор.\n\n\nГаз, мигранти и посредничество с ЕС\nВсичко започна със  срещата между Румен Радев и Ердоган на 9 декември. Анонсът от пресцентъра на българския президент беше, че това е „работна среща“, която се осъществява по покана на турския държавен глава.\nНа срещата между двамата, която се проведе в двореца „Вахдеттин“ в Истанбул, присъстваха още министрите на външните работи, на енергетиката, на вътрешните работи и на отбраната - Николай Милков, Росен Христов , Иван Демерджиев, Димитър Стоянов.\nСлед събитието двамата държавни глави обявиха, че основна тема на разговора е бил миграционният натиск по границата, като в тази връзка вътрешните министри на двете страни са се договорили за сътрудничество, както и изграждане и подобряване на инфраструктура.\nЕрдоган каза още, че на срещата с Радев са били обсъдени редица въпроси, включително сътрудничеството в областите на икономиката, енергетиката, миграцията и сигурността, транспортната свързаност, а бяха споменати още и войната в Украйна, и общото културно наследство. Детайли около преговорите по различни теми липсваха.\nИнтересен момент около посещението на българската делегация беше, че в същия ден Ердоган се срещна с президента на руската държавна „Газпром“ Алексей Милер.\nВ средата на октомври по време на среща на турския президент с Владимир Путин двете страни допуснаха възможно разширяване на капацитета на „Турски поток“ и превръщането на Турция в „газов хъб“, от който да преминават доставки на руски газ към ЕС. В момента пренос на руски газ за Европа се случва благодарение на продължението на „Турски поток“ през България, завършено по времето на третия кабинет на Бойко Борисов,  финансирано от българската страна чрез \"Булгартрансгаз\" с 3 млрд. лв.\nИменно по линия на преговорите за доставки на газ беше следващата визита на български министър. На 17 декември служебният министър на енергетиката Росен Христов проведе среща в Турция с колегата си Фатих Дьонмез, на която е бил обсъден дългосрочен договор за доставка на синьо гориво с турската държавна „Боташ“. На място присъстваха още директорите на „Булгаргаз“ и „Булгартрансгаз“ Деница Златева и Владимир Малинов.\nВ крайна сметка в началото на новата година, този път след посещение на Дьнмез в София, беше сключена сделка, с която турската държавна компания “Боташ” (BOTAŞ) ще даде достъп до своите терминали за втечнен газ и до газопреносната си мрежа на “Булгаргаз”. Стана ясно, че срокът на договора е 13 години и предвижда възможност за пренос на 1,5 млрд. куб. м газ годишно или около 50% от потреблението на България.\n\n\nНа 18 декември вицепремиерът и вътрешен министър Иван Демерджиев и турският му колега Сюлейман Сойлу проведоха работна среща в Истанбул. Според съобщението от пресслужбата на МВР на нея са били обсъдени подобрения по граничните пунктове, както и справянето с мигрантския натиск.\nДен по-късно - на 19 декември - в Анкара пристигна председателят на Народното събрание Вежди Рашидов. Там той се срещна с турския си колега Мустафа Шентоп, както и с президента Ердоган. След срещите българският политик каза, че е предложил „България да бъде посредник (между Тирция и ЕС), да седнем най-накрая да решим проблемите с миграцията“. Това предложение ще бъде представено от президента Румен Радев през януари в Брюксел.\nВ изявлението си Вежди Рашидов припомни, че подобен процес е бил започнат през 2018 г. от бившия премиер Бойко Борисов. Лидерът на ГЕРБ нееднократно е изтъквал срещите на високо ниво във Варна с участието на Ердоган и европейски лидери преди четири години като един от големите си политически успехи.\n\n\nИ едно партийно посещение\nМежду посещенията на високопоставени представители на държавата почти незабелязана остана и една визита на партийно ниво. На 20 декември ДПС съобщи, че председателят Мустафа Карадайъ и неговият заместник Ахмед Ахмедов са били в Анкара. Там, по информация на пресцентъра на движението, са се провели срещи с четири от най-големите партии в страната – управляващите от Партията на справедливостта и развитието, Партията на националистическото действие, както и с опозиционните Републиканската народна партия и Партията на доброто.\nВ началото на август 2022-ра, само два месеца преди последните избори в България, проведени на 2 октомври, Карадайъ и Ахмедов отново бяха в Турция и проведоха среща с президента Ердоган и външният министър Мевлют Чавушоглу.\n\n\n„Употреба за политическо оцеляване“\nТова, което се открои в началото на интензивните визити на български политици в Турция, е че те започнаха само дни, след като на България беше отказан достъп до Шенген. А един от мотивите - спореден в случая от Австрия, беше охраната на външната граница на ЕС, каквато е тази между Турция и България, и мигратският натиск. По същото време съвместно разследване на Свободна Европа, Lighthouse Reports, Le Monde, Der Spiegel, Sky News, ARD и The Times показа как млад сириец е прострелян на границата с Турция, както и че българските полицейски власти незаконно държат мигранти в барака с решетки без право на процедура по международна закрила.\nСпоред Осман Октай изолацията на България от Шенген е била една от причините за срещите, но „по-необичайните неща“ в случая, се случват в Турция.\n\n\n\nИдва на дневен ред взаимно политиците в България и Турция да се употребят във връзка със своето политическо оцеляване\nОсман Октай\n\n\n\n„Възползвайки се от напрежението в България след изолацията за Шенген и темата в Европа и у нас за мигрантите и границата между България и Турция, идва на дневен ред политиците в България и Турция да се употребят взаимно във връзка със своето политическо оцеляване“, каза той.\nПо думите на Октай за турския президент са важни гласовете на т.нар. „балкански изселници“, които могат да донесат няколко милиона гласа на предстоящите след няколко месеца избори. Октай каза още, че самият Ердоган е притиснат от възможността да бъде победен от опозицията и българските турци също могат да се окажат важни за кампанията му.\n„В момента, както по време на нашите избори, Ердоган винаги е бил в услуга на ДПС и ГЕРБ, естествено че ДПС и представители на ГЕРБ в лицето на председателя на парламента Вежди Рашидов, човека на Бойко Борисов, в Анкара да се опитват да помогнат в кампанията на Ердоган. Това е цялата ситуация“, каза Октай.\nПо отношение на преговорите за газови доставки бившият член на ДПС каза, че това е поредният случай, в който „институционални лидери със своите зависимости биват използвани от външни сили за влияние вътре в страната“. Според него ситуацията прилича на случилото се с Бойко Борисов по време на строителството на „Турски поток“ в България.\n\n\n\nТе винаги биват привиквани на червените килими на колене, да целуват ръка. Горе-долу така приемам и посещението на президента Радев\nОсман Октай\n\n\n\n„Те винаги биват привиквани на червените килими на колене, да целуват ръка. Горе-долу така приемам и посещението на президента Радев“, каза Октай.\nСпоред Весела Чернева освен изборите, за българската страна газовият договор с Турция е важен, за да може да се позволи „получаването на руски газ“. По думите ѝ заради натрупаната власт у президента Радев е нормално именно той да е начело на преговорите.\n„Факт е, че Турция има определена регионална роля, включително и в Черно море, което прави необходимостта българския държавен глава да поддържа такива взаимоотношения“, каза още тя."
	},
	{
		"title": "\"Ако ме няма, значи са ме убили\". Как изчезна руски музикант, обвинен в дискредитиране на армията",
		"url": "https://www.svobodnaevropa.bg/a/32183304.html",
		"text": "Той протестира срещу войната, която страната му води в Украйна. Беше арестуван и получи обвинение. А сега го няма и близките му се питат жив ли е изобщо.\nСтава дума за музиканта с артистичен псевдоним Айхал Аммосов. Истинското му име е Игор Иванов, живее в източния сибирски град Якутск и е на 30 години. От месеци той се оплаква от заплахи от страна на полицията. Те започват, след като е арестуван за антивоенен протест. Сега роднините и приятелите му нямат връзка с него от седмици и се страхуват, че може да е бил убит.\nНа 13 декември е трябвало да започне делото срещу него по обвинения, които са му повдигнати през август - за опит да издигане плакат с надпис: \"Якутски пънк срещу войната\" на сграда в центъра на Якутск. Тогава той е арестуван, а по-късно освободен, но и е обвинен.\nСъгласно закон, подписан от президента Владимир Путин малко след нахлуването на Русия в Украйна, той може да бъде осъден на до 3 години затвор за \"публични действия\", за които се твърди, че са \"насочени към дискредитиране\" на руските въоръжени сили.\n\nАммосов е трябвало да се яви в съда на 13 декември. Той обаче не отива там, въпреки че според други антивоенни активисти се е подготвял да го направи. Три дни по-рано е публикувал последния си пост в Инстаграм.\n\"Да, той щеше да отиде в съда\", казва Кюндел Оттуев, приятел на Аммосов, пред Сибирската служба на Радио Свободна Европа.\n\"Още през есента го попитах дали иска да напусне страната, той отказа. Мнозина го съветваха да избяга, но той винаги отказваше. Каза: \"Аз не съм страхливец и ще стигна докрай\". Пишеше, че не се страхува от затвора\".\n\n\n\nМоже би вече са го убили или го държат в някое мазе и го измъчват\n\n\n\nБлизките на Аммосов обаче казват, че се страхуват за безопасността му и че малко преди да изгубят връзка с него, той е предупредил в социалните мрежи, че може да изчезне.\n\"Самият той написа: \"Ако изчезна, значи са ме убили\", казва още Оттуев.\n\"Що се отнася до заплахите към Айхал, не знам, честно казано. Нямам абсолютно никаква представа къде може да се намира.... Може би вече са го убили или го държат в някое мазе и го измъчват\", допълва той.\nВ ареста заради \"Не на войната!\"\nАммосов вече е осъждан два пъти по административни дела за \"хулиганство\" и антивоенни графити. Например за надпис на ограда на якутски, руски и английски: \"Не на войната!\" и нарисуван символ на пацифизма.\nВ интервю през май за Сибирската служба на Радио Свободна Европа той разказва, че след задържането си е бил държан в изолация в продължение на пет дни и е бил заплашван с електрошок и пистолет.\n\"Опитаха се да ме сломят психически\", казва тогава той.\nДържат него и още 11 души в една килия, гладни, без да им позволяват да спят - полицаите постоянно им крещят. Освен това има постоянна светлина и отворен прозорец в студена Якутия. На него дори му вземат якето. Седем души спят на единствената койка, другите - на земята. В това време околните килии са празни - очевидно умишлено ги държат в тези условия.\nПриятел на Аммосов, пожелал анонимност, казва, че причината за преследването очевидно са антивоенните му действия.\n\"Когато го отведоха, започнахме да звъним във всички полицейски управления в града, след това в републиката. Навсякъде ни казаха, че нямат Аммосов или Иванов. По-късно разбрахме, че той е бил в полицейското управление, където първо не вдигаха телефона, а след това открито ни излъгаха. И през цялото време са го заплашвали с наказателно преследване и нови обвинения, за да подпише самопризнания“.\nЛъжата се състои в това, че казват на майката на Аммосов, че е задържан, защото ходел пиян по улиците и биел хора.\n\n\nПосле в съдебната зала съдията започна да го притиска с въпроси за надписа \"Не на войната\":\n\"Какво искахте да кажете с това? Искате ли Русия да загуби тази война?\" Казваше, че подкрепям \"нацистите\". Няма да се изненадам, ако накрая изкарат и мен фашист и нацист\", разказва в интервю след ареста си Аммасов.\n\"Да се затвори устата на всички\"\nАммосов е започнал да провежда антивоенните си протести, след като Русия е започнала инвазията си на 24 февруари.\n\"Дори напуснах работата си, за да се боря срещу войната на пълен работен ден. Издирваха ме два месеца. Укривах се, като всяка нощ прекарвах на различни места\", добавя той.\nСред другите му протестни акции е да запали свещи на мемориала, посветен на Киев като град герой през Втората световна война, за да демонстрира солидарност с Украйна.\nОсвен това организира протест срещу мобилизацията с плакат, изобразяващ гроб и надпис \"Женихът пристигна\". Това е цитат от филма \"Товар 200\" на Алексей Балабанов за края на СССР и порядките в него, които могат да убият човек по време на военна служба - младоженецът е убит, а тялото му хвърлено в леглото на годеницата му.\n\n\n\nХващат хора като мен и всички в Якутск започват да се страхуват\n\n\n\n\"Страшното е, че тези дела срещу мен се използват, за да се затвори устата на всички, които са за мир\", казва още Аммосов тогава.\n\"Хващат хора като мен и всички в Якутск започват да се страхуват. Ние сме твърде далеч от Москва и Санкт Петербург. Тук няма защита. На практика изобщо няма правозащитници\", допълва музикантът.\nНа първото си дело той е принуден да се защитава сам. Само един адвокат му предлага услугите си, но срещу напълно непосилната сума от 100 000 рубли. Помагат му други артисти, музиканти и художници, които събират пари. Но делото е закрито, не са допуснати медии, блогъри, дори свидетелите стоят извън съдебната зала.\nСмята се, че стотици хиляди руснаци са избягали от страната, след като Путин започна непровокираната военна инвазия в Украйна през февруари, както заради все по-репресивната политическа обстановка, така и за да избегнат мобилизацията. Но Кюндел Оттуев казва, че е малко вероятно Айхал Аммосов да е сред тези, които са напуснали страната.\nВластите в Якутия продължават да преследват и други хора, изразили позиции срещу войната. В такова положение са участниците в антивоенен митинг, проведен на 25 септември. Тогава местни жени протестират срещу принудителната мобилизация на мъже. Якутките държат лозунги „Не на войната!“, „Не на геноцида!“ и скандират: „Да живеят децата ни!“.\nСлед митинга полицията започна да търси участниците по снимки. Съдилищата все още гледат дела, но има и случаи, в които са глобявани хора, случайно озовали се на площада в деня на митинга.\nПреследването продължава и други протестирали срещу политиката на Кремъл. Един от тях е якутският шаман Александър Габишев. Последният пост на Аммосов в Инстаграм преди да изчезне е именно в негова защита. Габишев е затворен в психиатрична клиника в Сибир."
	},
	{
		"title": "Три минути: Нов път за газ до България. За какво са санкциите, ако никой не следи за спазването им",
		"url": "https://www.svobodnaevropa.bg/a/32207047.html",
		"text": "Добро утро!\nНай-важното е тук:\n\n\"Булгаргаз\" и Турция\nНиколай Денков и вторият мандат\nСанкциите и България\n\nБългария ще може да доставя природен газ през терминали в Турция. Споразумението беше подписано между турската „Боташ“ и „Булгаргаз“. То означава, че България ще има допълнителен маршрут за доставки на газ, който й позволява да не зависи от Русия. Другата възможност, която София вече има, е интерконекторът с Гърция. Третата ще бъде налице, след като завърши строителството на терминала за втечнен газ в Александруполис.\nПрез 2022 Москва спря да доставя газ на България и постави София в положението на страна, търсеща спешни мерки за избягване на зависимостта. Такива бяха намерени за броени месеци, след като десетилетия наред беше омаловажавана нуждата от тях.\n„Капитал“ определя новото споразумение като сериозен успех.\nВторият мандат\nПрезидентът връчи втория мандат за съставяне на правителство на Николай Денков, излъчен от ПП. Прогнозата е, че този кабинет няма да може да се състави. Засега той е подкрепен само от ДБ, а „Български възход“ още не е решила. Това означава максимум 85 гласа подкрепа в парламента, а за съставяне на правителство са нужни още 35. БСП отказа подкрепа. Бойко Борисов сметна опита за съставяне на правителство за обречен на неуспех.\nХаресвате ли този бюлетин? Изпратете този линк на приятели, за да се абонират и те.\nФронтът\nУкрайна съобщи, че е нанесла удар по руски сили в Херсонска област, в който са загинали или са били ранени около 500 руски военни. Това е станало на 31 декември. Друг удар е бил нанесен от Киев минута след полунощ на Нова година – този път в Макийвка, в Донецка област. В него са загинали от 63 (според Русия) до 400 (според Украйна) души.\nРусия нанесе нови удари с дронове по украински градове. Киев твърди, че целта им е да изтощят Украйна.\nВоенният успех на Украйна зависи от западното оръжие. То е доставено в големи количества, но по бързина на доставките и по обхват на ракетите то не е достатъчно за целите на едно пълномащабно контранастъпление.\nСтанете част от общността на Свободна Европа във Viber.\nСанкциите и България. Христо Грозев\nАко мислите, че България прилага санкциите, които е наложила срещу Русия, помислете пак. Тези санкции съществуват още от 2014 г., но София досега няма дори и законодателство по тази тема, пише Георги А. Ангелов. А без закони няма и регламент, по който да се следи дали ограниченията се спазват.\nЕС осъди цензурата в Русия и репресиите срещу журналисти. Това стана в отговор на решението на Москва да обяви за издирване българския гражданин Христо Грозев от разследващия сайт Белингкат.\nИнтересува ли ви тази история? Изпратете ни вашата на svobodnaevropa@rferl.org.\nЗагреб. Брюксел\nХърватия влезе в ЕС 6 години след България, а вече е част от еврозоната и от шенгенското пространство. Тук има поне две поуки за България – да спре популистката реакция срещу еврото и да направи всичко възможно да влезе в ролята на Хърватия на 1 януари 2024 г., пише Димитър Бечев.\nОще двама евродепутати ще загубят своя имунитет заради разследване на корупция и лобизъм в полза на Катар. Това са белгиецът Марк Тарабела и италианецът Андреа Козолино от групата на Социалистите и демократите. По-рано в рамките на това разследване беше арестувана зам.-председателката на ЕП Ева Кайли от същата група.\nИ три препоръки\nБряг като бряг, опира на Адриатическо море, наоколо – плажове. Но тази идилия крие тайните подземни пристанища на бивша Югославия. Изградени са под изкуствени скали и са опазени зад бронирани врати, показват снимките на Еймъс Чапъл.\nЕдин филм с нейно участие излиза днес по кината, а друг се бори за Оскар. Иранската актриса Зар Амир Ебрахими е Човек на деня на Свободна Европа.\nЛюдмил Йорданов е трето поколение майстор на кукерски маски. Той показва на Дамян Воденичаров как се изработват те.\nАбонирайте се за този бюлетин, за да получавате всяка сутрин в пощата си \"3 минути\" – преглед на най-важните новини.\nИскрено ваша,\nТатяна Ваксберг"
	},
	{
		"title": "Европейската комисия осъди репресиите на Русия срещу медии заради Христо Грозев",
		"url": "https://www.svobodnaevropa.bg/a/32205498.html",
		"text": "Европейският съюз (ЕС) осъжда цензурата в Русия и репресиите срещу руски и чуждестранни журналисти и независими медии от страна на Москва. Това каза във вторник говорителka на Европейската комисия по повод обявяването за издирване от руските власти на Христо Грозев от разследващия сайт Bellingcat. Коментарът беше в отговор на въпрос на Клуб Z.\nГрозев беше обявен за издирване от Русия на 26 декември. В съобщение на Министерството на вътрешните работи на Русия се казва, че той е издирван за нарушаване на \"член от Наказателния кодекс на Руската федерация\", като все още не е ясно какви точно са предполагаемите нарушения.\n\"Припомняме на Русия, че правото на информация е залегнало в международните документи, по които Москва е страна\", каза говорителката Набила Масрали. Тя припомни, че ЕС осъжда действията на Русия срещу независимите руски медии и блокирането на достъпа до чуждестранни сайтове.\n\"Руските власти искат да лишат руските граждани от независими източници на информация за войната, която предприеха срещу Украйна и зверствата, извършвани от руските сили\", добави тя.\nСлед като започна непредизвикана военна инвазия в Украйна, Русия въведе наказания за разпространяване на информация за войната, която се различава от официалната версия на властите. Това стана причина много независими руски и чуждестранни медии да напуснат Русия, отбеляза говорителят.\nХристо Грозев предполага, че е издирван от Русия заради свое разследване, което разкрива секретна група, която програмира целите на руските ракети в Украйна.\n\n\nСпоред Грозев това журналистическо разследване може да се възприеме от руските власти като нарушение на приетия по-рано тази година от Москва закон срещу дезинформацията по време на война.\nОфициалната позиция на българските власти е, че обявяването за издирване на Христо Грозев е опит за сплашване на български гражданин и е насочено срещу свободата на словото и медиите. Позицията на служебния премиер Гълъб Донев и на Министерството на външните работи беше оповестена едва 4 дни след като стана ясно за издирването на Грозев.\n\n\nМинистерството на външните работи на България извика посланичката на Русия в страната Елеонора Митрофанова за обяснение. На срещата зам.-министърът Костадин Коджабашев изрази протест срещу решението на Москва.\nМиналата седмица Грозев каза, че сайтът Bellingcat е привлякъл вниманието на руските власти още преди войната с разследванията си за отравянето на опозициония лидер Алексей Навални. Разследване на Грозев доказа участието на руската ФСБ, а документалният му филм \"Навални\" с историята на разследването му попадна в списъка за наградите Оскар.\nГрозев водеше екипа, който разследва отравянето с Новичок във Великобритания на бившия руски двоен агент Сергей Скрипал и дъщеря му. С него Грозев спечели множество европейски награди за журналистика.\nОт началото на 2022 г. Грозев е изпълнителен директор и председател на борда на базирания в Нидерландия разследващ сайт Bellingcat. Сайтът се занимава с анализ на данни. Той е основан през 2014 г. от британския блогър Елиът Хигинс.\nBellingcat придобиха световна известност с разследването си за свалянето на малайзийския пътнически Боинг \"полет MH17\" с маршрут от Амстердам до Куала Лумпур. Самолетът беше свален през 2014 г. над Донбас, а журналистите от Bellingcat доказаха, че установките, с които е бил свален самолетът, са руски. При падането загинаха 298 души."
	},
	{
		"title": "Какво се знае за украинската атака срещу руска база в Донецка област",
		"url": "https://www.svobodnaevropa.bg/a/32205246.html",
		"text": "Украински ракетен удар срещу база в окупиран от руската армия град уби поне няколко десетки руски войници на Нова година. Не е ясно колко точно са жертвите, но за пръв път Москва призна за толкова голям брой убити при един украински удар - 63. Според Киев и някои руски коментатори, броят на жертвите може да е значително по-голям.\nВъпросите около тази атака обаче остават много. Тук събрахме известното и неизвестното около удара в Макйивка.\nКакво се случи\nУдарът е нанесен по сградата на Професионален техникум № 19 в град Макийвка, където са били разположени руските военни. Градът се намира в окупираната от руската армия част на украинската Донецка област.\n\nАтаката е нанесена точно в 00:01 ч.на Нова година​, съобщи Даниил Безсонов, официален представител на руската армия в региона Донецк.\nНа кадри в социалните медии, чиято автентичност не е потвърдена, се вижда как местни жители наблюдават новогодишното обръщение на руския президент Владимир Путин, преди да избягат, за да се скрият, когато ракетите започват да удрят наблизо.\nРуското министерство на отбраната съобщи за удара едва в последния абзац на ежедневна справка от 528 думи, повече от 36 часа след нападението. В краткото съобщение се казваше, че през нощта на 1 януари украинските въоръжени сили са извършили атака срещу град Макийвка.\nРуското военно министерство твърди, че украинските въоръжени сили са изстреляли шест ракети HIMARS, като две от тях са били свалени от системите за противовъздушна отбрана. Украйна не е коментирала тази информация и няма независимо потвърждение, че ударът е нанесен с американските ракетни системи.\nГенералният щаб на украинската армия също потвърди за удара и съобщи, че той е извършен от украинските въоръжени сили.\nВ официалния доклад се казваше, че \"до 10 единици вражеско военно оборудване от разнороден тип бяха унищожени или повредени\", а загубите на руския персонал се уточняват.\nУкраинският удар идва десет месеца след началото на руската военна инвазия в Украйна. През последните месеци украинските сили си върнаха част от териториите, окупирани от руската армия след началото на войната. Силите на Москва обаче продължават да обстрелват украинската територия и изстрелват ракети и дронове включително от украинските територии, които са окупирали.\nКолко са убитите\nИнформацията за жертвите е противоречива. Първоначално и украински източници, и прокремълски канали съобщиха, че има стотици загинали, които според някои достигат 500 души. Министерството на отбраната в Москва призна за 63 загинали руски военнослужещи.\nПървоначално Дирекцията за стратегически комуникации на украинската армия съобщи в канала си в Telegram, че са убити около 400 души, а други 300 са ранени.\nБившият ръководител на проруските сепаратисти в Донецк Игор Стрелков (Гиркин) каза, че загиналите и ранените \"наброяват стотици\" и добави, че при атаката в сградата са се взривили складирани боеприпаси.\nДори загиналите при атаката да са само 63, каквато е руската официална версия, това е най-големият брой жертви на една атака, признати от Русия от началото на войната. Руската армия по принцип не съобщава за жертви или занижава бройката.\nКои са убитите\nУкраинските канали съобщават, че загиналите са били мобилизирани мъже от руската Самарска област. Губернаторът на региона Дмитрий Азаров също каза това. Той се обърна към жителите на региона и ги помоли да уточнят информацията за своите роднини във военните окръжия.\nИзданието 7x7 съобщи, че някои от военнослужещите, които са оцелели след обстрела, са се обадили на роднините си и са им разказали за големия брой загинали, както и че много други са откарани в болница. Всичките им вещи и оборудване са останали в разрушената сграда на професионалното училище.\n\"Мъжът ми ми написа само няколко думи - че е жив и здрав. Но са се обадили още момчета, ходят голи там, по джапанки, който е оцелял. Нямат нищо: нямат вещи, лекарства, пари, няма храна “, казва съпругата на един от военнослужещите.\nКого обвиняват в Русия\nРуските официални представители и проруските коментатори обвиняват за големите загуби при атаката командирите на бойната единица, която е пострадала.\n\n\nРуската държавна агенция ТАСС съобщи, че атаката се обяснява с активното използване на мобилни телефони от руските военнослужещи в новогодишната нощ, което е позволило на украинските сили да проследят местоположението им. Агенцията се позова на информация от т.нар. Донецка \"народна република\".\nСмята се обаче, че това може да е контролирано спусната версия, за да се прехвърли вината на мобилизираните.\nПредставителят на руската армия Данийл Безсонов призова за наказание на \"необучените\" руски генерали, разпоредили толкова голям брой войници да бъдат разположени в поразения обект.\nВ канала си в Telegram \"Сива зона\" - свързан с наемническата групировка на Евгений Пригожин \"Вагнер\", също се появиха обвинения срещу командирите, че са настанили голям брой войници в сграда, уязвима за артилерийски обстрел.\nВ публикация в социалната мрежа Сергей Миронов, лидер на лоялната на Кремъл партия в руския парламент \"Свободна Русия\", коментира, че е необходимо разследване, за да се установи дали зад удара стои \"предателство или престъпна небрежност\". Според него виновните длъжностни лица трябва да бъдат подведени под отговорност.\n\n\nНе е ясно колко от убитите от страна на Русия до момента във войната са мобилизирани мъже. До този момент журналисти са успели да потвърдят смъртта на 430 мобилизирани, като сред тях не влизат жертвите в Макийвка, тъй като техните имена още не са известни. Средната възраст на починалите е 30-35 години.\nРуският президент Владимир Путин обяви частична мобилизация на 21 септември и по-късно каза, че тя се прекратява, тъй като са набрани планираните 300 000 души. Мобилизираните се оплакват от липса на обучение, оборудване и некомпетентни командири."
	},
	{
		"title": "Денков получи втория мандат. ПП ще предложи кабинет, ако има мнозинство по четири приоритета",
		"url": "https://www.svobodnaevropa.bg/a/32205190.html",
		"text": "Президентът Румен Радев връчи втория мандат за съставяне на правителство на кандидата за премиер на “Продължаваме Промяната” (ПП) Николай Денков.\nПартията ще предложи правителство само ако мнозинството в Народното събрание подкрепи списък с приоритети, каза Денков по време на срещата в президентството. Те включват въвеждане на механизъм за разследване на главния прокурор, създаване на парламентарна комисия за промени в изборния закон и продължаване на помощта за Украйна, стана ясно от проекта, разпространен от партията до медиите.\n“Приемам мандата с ясното съзнание, че изпълнението му е трудна задача. Някои дори казват, че е невъзможна. Но аз и колегите ми сме убедени, че сме длъжни да направим всичко възможно, за да се справим”, каза Николай Денков по време на срещата с президента Румен Радев.\n\n“Продължаваме промяната” организира срещи с останалите парламентарно представени партии през декември. Целта беше те да се обединят около списък с приоритети. Този списък ще бъде внесен в Народното събрание под формата на проект за решение и ще бъде гласувен. Ако списъкът събере подкрепата на мнозинството депутати, ПП ще предложи правителство. Ако той не получи достатъчно подкрепа, партията ще върне мандата неизпълнен.\nОт думите на кандидата за премиер на “Продължаваме промяната” стана ясно, че три от другите партии са участвали в подготвянето на проекторешението - “Демократична България”, “Български възход” и БСП.\n“Възраждане” не дойде на първата среща, организирана от Николай Денков в парламента през декември, а ГЕРБ и ДПС дойдоха, но след собствените си изказвания си тръгнаха.\nВъв вторник БСП съобщи, че няма да подкрепи в парламента проекторешението. “Демократична България” изрази подкрепа за изброените в документа приоритети, а “Български възход” предстои да реши дали ще го подкрепи.\nЗа мнозинство в Народното събрание са нужни 120 депутати. Дори “Продължаваме промяната” да получи подкрепата на “Демократична България” и “Български възход”, тя няма да събере мнозинство. Трите партии заедно имат 85 депутати.\n\n\nПроекторешението предвижда четири основни приоритета:\n\nРазвитие на конкурентна иновативна икономика;\nГарантиране на национална сигурност и върховенство на правото;\nПостигане на енергийна независимост и устойчиво развитие;\nНамаляване на неравенствата и достъп до качествено образование и здравеопазване.\n\nВсеки от тях обединява конкретни мерки, изброени в документа.\nСред приоритетите в областта на икономиката са приемане на реформите, необходими за получаването на втория транш от европейски средства по Плана за възстановяване, въвеждане на електронно управление и модернизация на администрацията, запазване на текущите данъчни ставки.\nВ приоритетите в областта на върховенството на правото е включена реформа на антикорупционната комисия, която да придобие разследващи функции, въвеждане на механизъм за разследване на главния прокурор, въвеждане на конституционен механизъм за търсене на отговорност, отчетност и освобождаване на главния прокурор и разделяне на Висшия съдебен съвет на два съвета - прокурорски съвет, в който повечето членове да се избират от парламента, и съдебен съвет, в който мнозинството членове да се избират от съдиите. Последните две предложения биха изисквали конституционна промяна.\nСред останалите приоритети на “Продължаваме промяната” е създаване на временна комисия за усъвършенстване на Изборния кодекс. Партията направи такова предложение и по време на обсъждането на последните промени в изборния закон, с които ГЕРБ, ДПС и БСП върнаха хартиената бюлетина и на практика обезсмислиха машинното гласуване, но то не беше прието.\n\n\nПроекторешението предвижда и продължаване на подкрепата за Украйна до края на войната, която Русия започна.\nПървият мандат за правителство беше връчен на ГЕРБ - партията с най-много депутати в Народното събрание след изборите на 2 октомври. Партията предложи правителство начело с Николай Габровски, но то не събра достатъчно подкрепа в Народното събрание и не беше избрано."
	},
	{
		"title": "Русия нанесе нови удари с дронове. Според Киев атаките ще продължат и целят да \"изтощят\" Украйна",
		"url": "https://www.svobodnaevropa.bg/a/32205166.html",
		"text": "Украинският президент Володимир Зеленски предупреди, че Русия планира продължителна кампания от атаки с ирански дронове, за да изтощи Украйна. Той каза това в редовното си вечерно обръщение към украинците. Няколко часа по-късно Генералният щаб на украинската армия съобщи, че руските военни са предприели десетки удари срещу Украйна през нощта срещу вторник.\nПрез последните месеци руската армия атакува обекти от украинската инфраструктура. Това предизвика прекъсвания на тока, водоснабдяването и парното за милиони украинци на фона на все по-ниските температури през зимата.\n\n\nСпоред украинския президент тези удари ще продължат, като целта на Москва е да изтощи Украйна допълнително.\n“Имаме информация, че Русия планира продължителна атака с [ирански] дронове “Шахед”, каза Зеленски във вечерното си обръщение. “Тя вероятно разчита на изтощението. Да изтощи нашите хора, нашата противовъздушна отбрана, нашата енергетика”.\nСутринта на 3 януари Генералният щаб на украинската армия съобщи, че през последните 24 часа руските сили са предприели шест ракетни удара, 52 въздушни удара и 77 атаки с ракетни системи. Всичли ракетни удари и 30 от въздушните атаки са били насочени към цивилна инфраструктура по данни на украинското командване. Украинските сили са свалили 27 ирански дрона, изстреляни от руската армия.\nУкраинското командване съобщи също, че е нанесло втора смъртоносна атака срещу позиции на руските сили на територията на Украйна. До момента няма независимо потвърждение на новината.\n\nПреди ден руски войници загинаха при удар срещу база в окупиран от руската армия град в Донецка област. Украйна пое отговорност за удара и каза, че жертвите са стотици. Руското военно министерство съобщи за няколко десетки убити военни."
	},
	{
		"title": "Цените на природния газ в Европа паднаха до най-ниските си нива от началото на войната",
		"url": "https://www.svobodnaevropa.bg/a/32205002.html",
		"text": "Цените на природния газ в Европа паднаха в понеделник до най-ниските си нива от началото на войната в Украйна, съобщи агенция Франс прес (АФП). Меката зима позволи на европейските държави да ограничат употребата на газ и това доведе до спад на цените на борсите.\nРуската военна инвазия в Украйна доведе до рекордно високи цени на природния газ в Европа през 2022 г. През лятото европейските държави се запасяваха с газ заради очакваните прекъсвания на доставките от Русия, която преди войната беше основен снабдител на много европейски държави.\nТова доведе до рекордно високи цени на борсите. Референтният за европейските пазари индекс TTF (Dutch Title Transfer Facility) достигна 367 долара за мегаватчас през март, а през август - 364 долара за мегаватчас.\nВ понеделник цената обаче на природния газ по договори за следващия месец падна до най-ниското си ниво от 21 февруари 2022 г. На 2 януари 2023 г. тя беше 77 долара за мегаватчас - с 50% по-ниска цена от предишния месец.\n\n\nВ понеделник руската държавна компания “Газпром” съобщи, че е намалила доставките си за държавите от ЕС и за Швейцария с 55% през 2022 г. Досега компанията изнасяше най-много природен газ за Европа, но след като Русия започна война срещу Украйна, това се промени.\n“Газпром” едностранно прекрати доставките за няколко държави в Европа, сред които и България. Това принуди европейските държави да търсят алтернативни доставки и да запълнят газохранилищата си, така че да имат запаси.\nПо данни на АФП в понеделник европейските газови хранилища бяха запълнени на 83%, което ограничава необходимостта от купуване на нови количества. Това се дължи на топлата зима. Експерти предупреждават, че евентуално падане на температурите може да доведе до ново покачване на цените.\nВ България държавният регулатор утвърди на 1 януари цена на природния газ за индустриалните потребители, която е с 22% по-висока от цената за декември. Въпреки това обчае цените на газа са по-ниски от тези през лятото."
	},
	{
		"title": "Ще свърши ли войната през 2023 година",
		"url": "https://www.svobodnaevropa.bg/a/32204466.html",
		"text": "Войната в Украйна може и да прилича на Втората световна, но краят й – засега – не предстои да е същият. През 1945 г. съюзниците единно искат военен и политически разгром на Германия, стихийно създават международно съдилище, отнемат без философстване на Берлин маса атрибути на държавността, формират нова организация, която да брани мира от заплахи като нацистката.\nДосега няма единна индикация на НАТО и ЕС, че към Русия предстои да се приложи подобен подход. Това не означава, че такъв няма да има. 2023 е годината на този основен избор на Вашингтон и Брюксел, и именно от него зависи кога ще свърши войната в Украйна в широкия смисъл на думата – след десетилетия като Студената война или почти веднага след евентуалното военно поражение на Русия на бойното поле.\nНо за това – след малко, нека първо да видим какво става на фронта.\nФронтът днес, 3 януари 2023 г.\nВ Източна Украйна има бойни действия „в застой“, казва шефът на украинското разузнаване Кирил Буданов. Може да изглежда, че фронтът там не помръдва, но боевете са тежки и има големи загуби от двете страни. Пример за това е Бахмут.\n\n\nНа юг не се съобщава за сериозни военни действия.\nРусия продължава да обстрелва градове - на Коледа, на Нова година, всеки ден.\nЛинията на фронта остава огромна дори и след украинското контранастъпление от края на август (преди това фронтът беше близо 2500 км). Сега линията е от около 1500 км. и руската армия редува силни и слаби атаки по цялото й продължение, казва шефът на украинските въоръжени сили ген. Валерий Залужни.\nТой добавя, че руските сили са се изтеглили на позиции, до които не достигат американските ракетни системи Himars, а тези системи са с най-далечния обхват, които Украйна има.\nФронтът в близките седмици\nВ следващите седмици се очакват най-малко три събития, които ще определят близкия ход на войната: настъпването на студовете, ефектът от досегашната мобилизация на руската армия и новата предстояща вълна на руската мобилизация.\n\n\n\nЗаледената почва е благоприятна за нападение, а не за отбрана, твърдят военните експерти Олег Жданов, Юрий Фьодоров и Роман Свитан. Те очакват това да позволи украинско контранастъпление и допускат, че то е логично да се предприеме на юг, към Мелитопол, който отваря пътя към Крим. Но е възможно да стане и обратното – да нападне руската армия, както прогнозира ген. Залужни. Според него това ще стане през февруари, най-късно през март, и на два пъти повтаря, че не изключва нападение от север срещу Киев. Температурите в Украйна ще паднат под нулата през уикенда, но после кишата ще се върне. Между средата и края на януари се очаква настъпване на по-трайни ниски температури.\nРусия, която загуби хиляди войници, мобилизирани в края на септември, остави част от тях за обучение в Крим. Те са там от три месеца и това е добър срок за обучение, казва Руслан Левиев от Conflict Intelligence Team (CIT). Ген. Залужни допуска, че протича и друга подготовка на руски бойци – „някъде зад [планината] Урал“, както това е правил СССР през Втората световна война. \nРусия подготвя нова мобилизация в началото на януари, казва украинският министър на отбраната Олексий Резников в обръщение към руските мъже за Нова година. Той твърди, че тази вълна ще бъде съпроводена със затваряне на границата за хора, подлежащи на военна служба.\n\n„Нова вълна“ означава, че Русия ще разчита на хората, мобилизирани в нея, като на пушечно месо по цялата линия на фронта (както направи след септември), докато пусне по-обучените си бойци в нападение срещу ключови места.\nВойната през тази година\nВоенният успех на Украйна зависи от количеството и обхвата на оръжието, което й изпращат съюзниците от НАТО и ЕС. До този момент помощта е огромна, но тя не позволява ефективно и пълномащабно контранастъпление. Оръжието идва бавно, в недостатъчно (за целите) количество и не съдържа системи с голям обсег.\nПричините за това са много – първо, не навсякъде има „свободно“ оръжие, второ, не навсякъде могат да го произведат така бързо, както е нужно, трето, все още е жив страхът, че Украйна може да употреби ракетите на руска територия.\nЧетвъртата причина най-често се повтаря от президентския съветник Олексий Арестович, но той не е единственият, който казва това: ако Украйна изведнъж получи 100% от нужното оръжие, тя ще победи Русия много бързо, а демократичният свят не знае какво да прави с една победена Русия. Затова „бави топката“, чака обрисуването на собствената си визия.\nТази четвърта хипотеза не значи, че Вашингтон и Брюксел се чудят как да „управляват“ Русия. Тя изразява нещо буквално: идеята за военно победена Русия, оставаща с ядрено оръжие и в режим на отслабена диктатура, е немислима, резултатът – непредсказуем и затова опасен.\nНай-същественият елемент е думата „немислима“. Тезата за това, че руската армия е непобедима, е подхранвана не само в Русия, но и в чужбина, през разказа за Втората световна война, а и не само за нея. Нужно е време, за да може светът да приеме точно обратния облик на страна, допринесла за разгрома на Хитлер. Но Украйна няма това време.\n\n\nЗащо войната ще е жива задълго\nРуската пропаганда от години повтаря, че Западът иска да я унищожи, като я разчлени, но от два-три месеца това послание леко се измени. Сега се твърди, че евентуалното поражение на Русия във войната е това, което ще доведе до разчленяване и хаос.\nОпаковано в тази версия, посланието на Кремъл съвпада с опасения на демократичния свят и с прогнози на руски експерти, осъждащи войната.\nРуският политолог Дмитрий Орешкин (днес в изгнание) резюмира три възможности, по които Русия може да се развие след загуба във войната: демократично управление (но за него засега няма лидер, нито структура), военна хунта (тук има много кандидати за лидерство, които след кратък период на разпри да издигнат поредния единен представител от авторитарен тип) и гражданска война (която би започнала при разклатено управление).\nБлизостта на тези хипотези до новия формат на руската пропаганда усилва притеснения и подозрения, които не помагат за изпращането на нужното оръжие на Украйна, за да може войната да приключи по-бързо. Те не биха могли да окажат същото влияние върху Брюксел и Вашингтон, ако са предшествани от еднозначна преценка за подхода на света към Русия след войната. Но такава няма и дотук само Русия печели от това, а войната се удължава."
	},
	{
		"title": "\"Нежелание да се накърнят интересите на Русия\". Как България (не) налага санкциите срещу Москва",
		"url": "https://www.svobodnaevropa.bg/a/32185088.html",
		"text": "Европейският съюз наложи първите санкции срещу Русия за първи път още през 2014 година - заради незаконната анексия на украинския полуостров Крим. След това Русия започна война в Украйна - първо в района на Донбас, а на 24 февруари 2022 г. нападна цялата страна. \nОт тогава до сега ЕС прие 9 пакета със санкции срещу държавата агресор, както и срещу конкретни руски юридически и физически лица. След 24 февруари рестрикциите срещу Кремъл се затегнаха още повече. Съюзът прие последния пакет на 16 декември.\nПовече от 8 години след анексията на Крим и повече от 10 месеца след като Путин даде начало на пълномащабната война, България все още няма законодателство, което да регламентира налагането на санкции срещу руски физически и юридически лица и свързаните с тях хора и компании.\n\n\nСпоред регламента на ЕС, посветен на санкциите, който постоянно се допълва, активите на компаниите от списъците трябва да бъдат замразени, а на физическите лица да бъде наложена забрана за пътуване. Под \"активи\" се разбира икономически ресурси, имущество и финансови средства. Санкциите действат и спрямо т. нар. \"свързани лица\" - компании, образувания, ръководни органи или конкретни хора - имащи отношения с тези, срещу които са наложени.\nТъй като санкциите са приети с регламент, а не с директива, те имат непосредствено действие и могат да се прилагат и без специални закони - само на база европейския документ. Стига да има желание за поемане на отговорност. Опит за пряко прилагане направи Агенцията за обществени поръчки, която, макар и чак през 2022 г., написа правила, с които да спре обществените поръчки, в които участват физически и юридически лица от Русия. \nЗа изпълнението на санкциите на национално ниво все пак е нужна подзаконова уредба за техническите детайли по налагане, каза пред Свободна Европа евродепутатът от ЕНП (\"Демократична България\") Радан Кънев.\nПоводи за запори е имало и има\nБългарската държава до момента е имала достатъчно поводи за конфискации и поставяне под запор на имущество на база европейските санкции срещу Русия за тези 8 години. И част от тях са публични. Такъв е случаят със заместник-ръководителя на президентската администрация на Владимир Путин - Дмитрий Козак, и бившия депутат от президентската партия “Единна Русия” Владимир Плигин.\nПлигин е в санкционния списък на ЕС като автор на законите за анексирането на Крим, а Козак по това време е вицепремиер, отговорен за действията на Русия на украинския полуостров. От 2020 г., той е известен, като \"човека за Украйна\", след като замести Дмитрий Сурков.\nПрез септември 2014 г., 4 месеца след като двамата руснаци попадат в списъка със санкционирани от ЕС лица, фирми, чиято собственост се води на синовете им - Алексей Козак и Александър Плигин - купуват къщи в местността Буджака в Созопол. Очевидно е, че става дума за семейни сделки, защото преди това фирмите са били собственост на съпругите на политиците, показват справките в официалните регистри.\nСиновете продават къщите си през есента на 2016 г, като фирмата купувач е свързана с фирмата, която им ги е продала две години по-рано. Историята на сделките е разказана в OFFNews. ДАНС разполага с данните чия собственост са компаниите, купили къщите още през 2014 г, тъй като информацията е предадена от журналист, но няма информация от това да са последвали действия.\nДруг пример е този с руснака Дмитрий Пумплянский, който е в списъка със санкции на ЕС от 9 март 2022 г. като изключително близък на Владимир Путин. Той е свързан с руските фирми \"Комплишънс дивелъпмънт С.а.р.л.\" и \"Тръбна металургична компания\" (ТМК), доставили и произвели тръбите за газопровода за т.нар. \"Балкански поток\" (продължението на \"Турски поток\" през България към Сърбия - б.р. Името му фигурира като свързано лице с регистрирания в България клон на първото дружество, показва Търговският регистър. Няма данни за запори в България на свързаните лица.\nПрез март суперяхтата Axioma на Пумпянский бе задържана в Гибралтар по искане на американската банка JP Morgan заради натрупани дългове, вследствие на санкциите спрямо милиардера. Тя бе продадена на търг в края на септември.\nБългария участва проформа и с нежелание\n\"За момента, България участва в санкционния режим на ЕС по-скоро проформа и с нежелание - това е факт от 2014 г. насам, а тенденцията от 22 февруари 2022 г. не се е променила съществено\", каза Радан Кънев пред Свободна Европа.\nОсвен че няма закон, който да урежда действията при поставяне под запор или конфискуване на имущество заради наложени от ЕС санкции, не е ясно и кои институции са отговорни за налагането им.\n\"Проблемът е в това, че ние нямаме законодателство, което да се отнася до конфискация на санкционирани. И това е резултат от липсата на желание на която и да е от институциите да поеме отговорност\", каза Весела Чернева, заместник-директор на Европейския съвет за външна политика. Тя беше съветник на Кирил Петков, когато той беше премиер.\nВъпреки няколкото случая, при които България арестува преполагаеми шпиони, работили в полза на Русия, до ден днешен не е известно да има осъдени служители от българските служби. Последният такъв случай е от април 2022 г., когато прокуратурата съобщи, че първи секретар на посолството на Русия в България е замесен в шпионажа в ДАНС в полза на Русия.\nСпоред Радан Кънев примерите, известни от медиите за (най-малкото) заобикаляне на санкциите, водят след себе си \"няколко мащабни, капитални въпроса\", първите два от които са свързани с дейността на \"Лукойл\" в България, особено след влизане в сила на забраната за внос на руски суров петрол и износ на продукти от него, наложена от ЕС:\n\n- Има ли България план за действие при необходимост от установяване на държавен контрол върху петролната рафинерия в Бургас? (Очевидно нямаше план при спиране на газовите доставки, въпреки успешната кризисна реакция на кабинета “Петков”).\n- Отговаря ли на санкционния режим концесията върху пристанище “Росенец”, което се ползва от \"Лукойл\", и особено решението за нейното удължаване?\n- Отговаря ли на санкционния режим правният статут и дейността на комплекса в Камчия, де юре собственост на правителството (местната власт) на Москва, а де факто - център на руската пропагандна дейност в България?\n- Следи ли властта в България за дейността на медии, които пряко обслужват руската военна агресия в Украйна и нейната пропаганда, както и за тяхното финансиране, в т.ч. с бюджетни средства или средства на европейските институции?\n\n\nЛипсата на отговор на тези въпроси поставя България в изключително уязвимо положение като член на ЕС, смята Кънев. Според него това е вероятно и една от причините за спъването на България по пътя към Шенгенското пространство и заплахата от разделяне на България от Румъния в този процес.\n\n\"Координационна група\" тепърва ще обсъжда\nНа 20 октомври 2022 г. служебният кабинет създаде координационна група \"по прилагането на ограничителните мерки на Европейския съюз.\" Това се случва 8 години след първите санкции и 10 месеца след началото на войната в Украйна. Групата се оглавява от заместник-министър на финансите. Негови заместници са заместник-министри на икономиката и енергетиката, а участници са заместник- министри от всички министерства, заместник-шефовете на ДАНС, Агенцията за обществени поръчки, митниците и представители на всички държавни органи, които имат някакви функции по прилагане на санкциите.\nОт решението на правителството се разбира още, че координационната група ще “обсъжда въпроси, свързани с идентифицирането на компетентните национални институции по прилагането на ограничителните мерки и дерогациите от тях”.\nПодобна работна група имаше и в кабинета на Кирил Петков, като беше оглавявана от вицепремиера тогава Асен Василев. Същестува и проектозакон, изготвен от МВнР, който все още се съгласува между институциите и е далеч от влизане в парламента. Според Чернева същестуването на проектозакон, който все още не е стигнал до обсъждане в Народното събрание, също говори за липсата на отговорност.\nИма орган, отговорен за изпълнение на санкциите?\nВъпреки че във всяка държава трябва да има компетентен орган за изпълнение на санкциите, не е ясно кой е той в България. В официалния вестник на ЕС - в самия регламент - има линк към компетентен орган за налагане на санкциите срещу Русия за всяка страна. За България линкът води към вече несъщестуваща страница на сайта на МВнР. В актуалната за санкциите страница на сайта на Външно пише, че отговорна в България е въпросната координационна група, създадена на 20.10.2022 г.\nТам са посочени обаче и други \"отговорни\" ведомства, като Министерството на финансите - за митническия контрол, Комисията за експортен контрол на оръжия - за следене на ограниченията за разпространение на оръжия за масово поразяване, ДАНС - компетентна за санкциите по Закона за мерките срещу финансиране на теоризма и ограничения за достъп. За последното отговорност споделя и Външното министерство. Ограничителните мерки в областта на транспорта са поверени на морската и на въздухоплавателната администрация към ресорното министерство.\nНикъде в този списък обаче не пише нищо за това кой точно е отговорният орган за налагане на санкциите срещу Русия и кой отговаря за конфискации на имущество на санкционирани лица.\nНарушаването на санкциите вече ще е престъпление срещу ЕС\nНарушаването на санкциите вече ще е престъпление срещу ЕС. Решението беше взето на 28 ноември от страните членки. Списъкът на европейските престъпления е включен в Договора за функционирането на Европейския съюз. Той включва: тероризъм, трафик на хора и сексуална експлоатация на жени и деца, трафик на наркотици, на оръжия, изпиране на пари, корупция, фалшифициране на платежни средства, компютърна престъпност и организирана престъпност. И вече - нарушаване на санкциите срещу Русия.\nРешението на Съвета на ЕС означва, че държавите членки трябва да уеднаквят законите и мерките в случай на нарушаване на санкции.\nРадан Кънев, който е и адвокат, каза, че ефективното налагане на санкциите е задача на компетентните национални власти на държавите членки на Съюза. Решението на Съвета на ЕС за причисляване на нарушаването на санкциите към “европрестъпленията” ги прави деяния, които следва да бъдат класифицирани като престъпни по наказателния закон на всяка държава членка, обясни Кънев.\nСпоред него това е стъпка в посока на хармонизация на мерките, но далеч не отменя националната компетенция. Решението единствено задължава България да включи в Наказателния кодекс нарушаването на санкциите като престъпление, но не въвежда правила за предотвратяването на нарушения, установяването им и ефективно налагане на правните последици от санкциите, каза Кънев.\nПоследици и интереси\n\"С влизане в сила на класификацията на санкционните нарушения като престъпления, множество български търговски дружества, а и публични институции, рискуват да попаднат в списък на потенциални извършители/помагачи на такова престъпление, с много тежки последици\", каза още Кънев.\nТъй като за санкционирани лица в България може да се говори основно за руснаци, зад нежеланието за санкциониране със сигурност прозира и нежеланието да се накърнят интересите на Русия въобще, каза Весела Чернева."
	},
	{
		"title": "Три минути: Радев връчва втория мандат. Путин се проваля с руския газ. 160 години Алеко Константинов",
		"url": "https://www.svobodnaevropa.bg/a/32204406.html",
		"text": "Добро утро!\nНай-важното от деня и нощта:\n\nНовите цени и данъци\nГазовата политика на Путин се проваля\nБенедикт Шестнадесети\n160 години Алеко Константинов \n\n2023 г. дойде, да Ви е честита! Още в първия ѝ работен ден президентът Румен Радев ще връчи втория проучвателен мандат на „Продължаваме промяната“.\n2022 г. по традиция приключи с обръщението на президента, в което той говори за кризите, с които назначеният от него служебен кабинет ще се бори и спомена, че „близо до нас избухна опустошителна за Европа война“, без обаче да каже най-важното – че войната беше започната от Русия на Владимир Путин.\nДен преди новата година Радев се срещна с актьорите от Народния театър, които подкрепят директора му Васил Василев, но пропусна да изслуша другата страна в конфликта. Ако сте забравили историята, можете да си я припомните тук.\nВ първия ден на новата година президентът беше във Виена, където се срещна с австрийския канцлер Карл Нехамер. Според официалната информация по време на срещата им не е бил осбъден въпроса за влизането на България в Шенген, но стана ясно, че двамата лидери са посетили традиционния Новогодишен концерт на Виенската филхармония.\nАко и Вие имате желание за повече културни мероприятия през 2023 г. можете да вземете няколко идеи от тук. Ако не знаете кога точно са почивните дни можете да проверите и това.\nБългария и цените\nГодината започна с промени, след като на 1 януари влязоха в сила нови цени на винетките, нова минимална заплата, изменения в данъци и социални плащания, както и различни условия за пенсиониране. Всичко е събрано тук.\nС началото на годината се повиши и цената на природния газ, който поскъпна с 22% спрямо декември. В същото време цените на тока и парното ще останат непроменени поне до лятото.\nАЕЦ „Козлодуй“ продължи действията по откъсване от зависимостта си от Русия и сключи споразумение за доставка на ядрено гориво за шести реактор с френската „Фраматом“. Седмица по-рано беше сключен договор за доставка и с американската „Уестингхаус“.\nСтанете част от общността на Свободна Европа във Viber.\nУкрайна и войната\n„Днес има само едно желание и то ще се сбъдне не чрез чудо, а чрез нашата работа, нашата борба, взаимопомощ и човечност“. Това каза в новогодишното си обръщение украинският президент Володимир Зеленски, според когото Украйна ще спечели войната срещу Русия.\nИ в началото на 2023 г. руската армия продължи с масираните удари срещу Киев и други населени места. Заради неспирните атаки през 2022 г. жителите на украинската столица са прекарали общо близо месец в бомбоубежищата.\nУкраинската армия обяви, че е нанесла удар срещу окупирано училище в Макеевка, при който са загинали стотици наскоро мобилизирани руски войници.\nЗападните страни трябва да са готови да предоставят дългосрочна подкрепа на Украйна, тъй като Русия не показва признаци на отстъпление. Това каза генералният секретар на НАТО Йенс Столтенберг.\nПо време на окупацията на Херсон стотици отказват да работят за руските власти. Заради действията си част от тях са били отвлечени, измъчвани и бити. Прочетете няколко от историите им.\nВдъхновени от този пример от времето на Студената война, журналисти започват да събират истории от войната днес. Не пропускайте интервюто на Маргарита Шурупова, която живее в България и разказва за проекта „Очевидци на 24 февруари“.\nРусия и газът\nРусия никога няма да отстъпи пред опитите на Запада „да използва Украйна като инструмент за унищожаване на Русия“, а „историческата правда“ е на страната на Москва. Това стана ясно от най-дългото новогодишно обръщение на Владимир Путин.\nВъпреки силата, с която руският президент парадира, той подписа указ с който „разрешава“ на определените от Кремъл като „неприятелски“ страни да плащат задълженията си за доставки на природен газ в чуждестранна валута. Това се случи, след като няколко месеца по-рано Путин подписа друг указ, с който нареди доставките да се плащат само в рубли.\nОт държавната „Газпром“ съобщиха, че износът и произоводството на природен газ са намалели значително през 2022 г., а най-сериозен е спадът, свързан с Европа. Единствената страна, за която Русия увеличава обема на доставките, е Китай.\nСлед началото на войната Пекин стана изключително важен съюзник за Москва. По думи на Владимир Путин се очаква колегата му Си Дзинпин да посети Русия още през пролетта.\nРусия се приближава към нова версия на нацизъм. Това каза словенският философ Славой Жижек. „Съгласен съм с целта на денацификацията, но смятам, че тя трябва да започне у дома, в Русия“, каза още той в интервю за Радио Свободна Европа.\nКакво печели и какво губи Русия от войната, която започна? Решихме да зададем този въпрос на хора по улиците на Москва. Вижте отговорите им.\nИнтересува ли ви тази история? Изпратете ни вашата на svobodnaevropa@rferl.org.\nЕвропа и Балканите\nМакар че влезе в ЕС няколко години след България, на 1 януари Хърватия стана 20-ят член на еврозоната и 27-ят член на Шенгенското пространство. Какво се променя? Отговорите са тук.\nШвеция пое председателството на Съвета на ЕС от Чехия. Премиерът Улф Кристершон каза, че това идва в ключов момент за цялата общност, в който трябва да решават проблеми като войната в Украйна, климатичните промени, европейската конкурентоспособност и други.\nКосовските власти отвориха главния граничен пункт със Сърбия. Това се случи, след като протестиращите етнически сърби премахнаха барикадите си и отблокираха пункта, който беше затворен заради протест срещу решението на Прищина да отмени използването на издадени от Белград автомобилни номера.\nРим и смъртта на Бенедикт Шестнадесети\nБившият папа Бенедикт Шестнадесети почина на 95-годишна възраст почти десетилетие, след като се оттегли от поста. През 2013 г. той стана първият папа, който абдикира след Григорий Дванадесети през 1415 г.\nТогава той обеща да остане във Ватикана, но да е „скрит от света“, но не успя да спази втората част от обещанието си.\nХристо Грозев и опасностите за журналисти\nОбявяването за издирване на Христо Грозев е опит за сплашване на български гражданин и е насочено срещу свободата на словото и медиите. Такава е официалната позиция на българските власти по случая с журналиста от разследващия сайт Bellingcat.\nСпоред самия Грозев действията на руските власти са свързани с разкриването на секретна група, която програмира целите на руските ракети в Украйна. Ако сте забравили историята, винаги можете да си я припомните.\nВ същото време международната организация „Репортери без граници“ определи България за едно от 20-те най-опасни страна за журналисти в Европа и Централна Азия. В доклада на организацията като най-опасни места се посочват Русия и Украйна.\nИ няколко препоръки\nНа 1 януари се навършиха 160 години от раждането на Алеко Константинов. Поводът събра граждани и творци на паметника на писателя на бул. „Витоша“ в София. „Припомних в думите си онова много силно изречение на Станислав Стратиев от Българският модел – „Тук, дори когато стреляш в друг, умира Алеко Константинов“, написа писателят Георги Господинов.\nПреди петдесет години югославските власти разрушават параклис на върха на планина Ловчен в Черна гора. Паметникът, който днес се издига на негово място, се превръща в повод за спорове за черногорската национална идентичност.\nВ рамките на изминалата 2022 г. действаха два парламента. Какво обаче свършиха те? От Института за развитие на публичната среда са събрали отговорите.\nАбонирайте се за този бюлетин, за да получавате всяка сутрин в пощата си \"3 минути\" – преглед на най-важните новини.\nИскрено Ваш,\nНиколай Лавчиев"
	},
	{
		"title": "\"Нова версия на нацизъм\". Философът Славой Жижек остро осъди режима в Русия",
		"url": "https://www.svobodnaevropa.bg/a/32204269.html",
		"text": "Русия се приближава към нова версия на нацизъм. Това каза словенският философ Славой Жижек в интервю за грузинската служба на РСЕ/РС.\nРазговорът е за войната в Украйна, режима на Владимир Путин и мястото на Русия в съвременната геополитика.\n\"Съгласен съм с целта на денацификацията, но смятам, че тя трябва да започне у дома, в Русия\", каза още Жижек по повод първоначалния мотив, с който Путин аргументира нахлуването на руските войски в Украйна на 24 февруари. \"Икономическият упадък, недоверието в демокрацията, корупцията - [всичко това] създаде условия за Путин\", казва Жижек по отношение на 90-те години.\nНа въпрос дали войната е на Русия, или на Путин, Жижек отговаря, че \"както всяка култура, и руската е дълбоко разделена\". \"Тук аз не съм съгласен с моите украински приятели, когато казват нека бойкотираме руската култура като такава и т.н. Не ги ли оставяме на Путин, като му позволяваме да се представя за наследник на руската култура? И така, Русия е в дълбок конфликт със самата себе си\", добавя той.\nСпоред Жижек изпращането на оръжие е съществено за Киев. \"[Украйна] не може да спечели без много силна западна помощ\". Без нея тя \"вероятно щеше да бъде окупирана, а след това вероятно може да се продължи - към Молдова, балтийските държави, натиск върху Финландия и т.н.\", добавя той.\nПрез 70-те и 80-те Славой Жижек е академик. По-късно започва да пише на английски и създава \"Възвишеният обект на идеологията\". Тя е една от близо 50 негови книги.\nЖижек е известен с хаотичнен изказ, поток на съзнанието и противоречива реторика. Има леви убеждения. Днес е директор на Института за хуманитарни науки \"Бъркбек\" към Лондонския университет."
	},
	{
		"title": "Русия изнася почти двойно по-малко газ извън бившите съветски републики. Увеличава износа за Китай",
		"url": "https://www.svobodnaevropa.bg/a/32204162.html",
		"text": "Износът на руски газ за страни извън групата на бившите съветски републики е спаднал с 45,5% през 2022 г. Това сочат данни на газовия гигант \"Газпром\", оповестени в понеделник.\nОт изявление на \"Газпром\" става ясно, че износът извън Общността на независимите държави (ОНД) е възлязъл на 100,9 млрд. куб. м през 2022 г. в сравнение със 185,1 млрд. куб. м през 2021 г.\nОНД включва Русия и още 9 държави, които преди 1991 г. са влизали в състава на СССР. Украйна напуска огранизацията през 2014 г., когато Русия анексира черноморския полуостров Крим.\nПреди 2022 г. Европа беше основният експортен пазар на Газпром. Доставките бяха драстично намалени вследствие на санкциите, които Западът наложи на Кремъл след началото на руската офанзива в Украйна през февруари.\nЦялостното производство на природен газ от \"Газпром\" е намаляло с 20% през 2022 г., като общият обем е достигнал 412,6 милиарда кубически метра.\nИзносът се е увеличил значително към една държава - Китай. \"От 1-ви януари сме на фундаментално ново ниво на доставки на газ за Китай\", каза главният изпълнителен директор на \"Газпром\" Алексей Милер, цитиран от Франс прес.\nПреди седмица Милер каза по време на конференция, че \"Газпром\" е имал \"много, много трудна\" година вследствие на \"пълната промяна на енергийните пазари\" след въведените санкции.\nАгенцията припомня, че през декември президентът на Русия Владимир Путин откри официално находището за природен газ Ковикта в Източен Сибир, откъдето ще може да изнася допълнитлни количества.\n\"Газпром\" е един от най-големите производители на природен газ и сформира 11% от световното производство."
	},
	{
		"title": "Украйна твърди за стотици загинали руски войници при експлозия в предградие на Донецк",
		"url": "https://www.svobodnaevropa.bg/a/32203991.html",
		"text": "Украинската армия и редица публикации в проруски социални мрежи твърдят, че стотици наскоро мобилизирани руски войници са загинали при експлозия в импровизирана казарма в предградие на окупирания град Донецк в нощта на Нова година.\nАко бъде официално потвърден мащабът на жертвите, това може да се окаже една от най-смъртоносните случаи за руската страна от началото на войната. РСЕ/РС не може да потвърди информацията от бойното поле в районите на най-тежките сражения.\nОтделът за стратегически комуникации на украинската армия съобщи в Телеграм на 1 януари, че атаката на \"Дядо Коледа\" е довела до \"около 400 трупа\" в окупираното училище ПТУ-19 в град Макеевка, като има и 300 ранени вражески войници.\n\nВ съобщението се казва още, че експлозията е \"резултат от \"небрежно боравене с отоплителни уреди\", пренебрегване на мерките за сигурност и пушене на неуточнено място\". Руското министерство на отбраната не е коментирало публично съобщенията.\nДаниил Безсонов, високопоставен служител в окупираните от Русия части на Донецк, написа в Телеграм, че ракета е ударила Макеевка две минути след полунощ на Нова година. \"На професионалното училище беше нанесен огромен удар от американските Himars\", каза той.\n\nВ социалните мрежи руснаци изразиха възмущението си във връзка със случая и с неуспеха на руските военни да охранят окупираното професионално учебно заведение, където се предполага, че са се събрали новобранци в армията.\nРуският провоенен канал \"Царьград\" посочи \"стотици\" загинали, а неофициалният канал \"Оперативни доклади\" съобщи, че са загинали 500 войници. Владимир Соловьов, руски водещ, написа в Телеграм, че \"загубите са значителни... но дори не се доближават\" до 400.\n\nТвърденията идват на фона на масови руски атаки с дронове в различни части на Украйна през последните три дни, при които загинаха няколко души, а десетки бяха ранени."
	},
	{
		"title": "\"Измамно усещане\" за победа. Столтенберг призова за дългосрочна подкрепа за Украйна",
		"url": "https://www.svobodnaevropa.bg/a/32203783.html",
		"text": "Западните страни трябва да са готови да предоставят дългосрочна подкрепа на Украйна, тъй като Русия не показва признаци на отстъпление. Това каза генералният секретар на НАТО Йенс Столтенберг пред Би Би Си.\nНовината идва, след като ден по-рано президентът на Русия Владимир Путин за пореден път защити непредизвиканата агресия на Кремъл в Украйна в новогодишната си реч, а украинският президент Володимир Зеленски предвиди победа за Киев през 2023.\nСпоред Столтенберг успехите на украинската армия не бива да създават измамно усещане за предстояща победа на Киев.\n\"Украинските войски контраатакуват от месеци, но също така знаем, че Русия е мобилизирала и попълнила редиците на армията, а много от мобилизираните сега преминават обучение. Всичко това подсказва, че те се подготвят за продължаване на войната и за евентуален опит за нова офанзива\", каза той.\nСтолтенберг добави, че в сегашната ситуация Украйна има голяма нужда от военна подкрепа от Запада.\n\"Ако искаме мирен договор да утвърди позицията на Украйна като суверенна, независима и демократична държава в Европа, трябва да ѝ осигурим подкрепа. Включително и военна подкрепа, защото това е единственият начин да убедим Русия да седне на масата за преговори и да признае Украйна като суверенна, независима европейска държава\", каза още Столтенберг.\n\"Повечето войни завършват с мирни преговори. Това вероятно ще се случи и в тази война. Но знаем, че условията, при които ще бъде сключен мирът за Украйна, зависят изцяло от баланса на силите на бойното поле\", добави той.\n\nПрез последните седмици Русия масово обстрелва различни части на Украйна с ирански дронове. Атаките продължиха и през събота и неделя, когато загинаха няколко души. В понеделник Украйна отблъсна десетки безпилотни самолети над Киев и Херсон."
	},
	{
		"title": "Пикасо, Уорхол, Абрамович. Десет изложби в Европа през 2023",
		"url": "https://www.svobodnaevropa.bg/a/32178280.html",
		"text": "След две нулеви заради пандемията години и трета, в която културната общност плахо си припомняше навиците за посещение на публични събития, арт хоризонтът на 2023 засега е чист и многообещаващ.\nИ тъй като в първите дни след Нова година човек е склонен да прави планове за пътешествия, както и да се зарича да посещава повече културни събития от миналата, предлагаме кратък обзор на няколко забележителни изложби в 4 от най-артистичните европейски столици.\nС новогодишно пожелание да успеете да ги посетите.\nПариж \n\n„Празнуване на Пикасо. Kолекцията придобива цветове” \n\n7 март – 23 август 2023, Национален музей „Пикасо“\nЗа да отбележи 50-годишнината от смъртта на Пабло Пикасо, Националният музей „Пикасо“ в Париж подготвя за посетителите си своеобразно преоткриване на постоянната си колекция. Изложбата е под ръководството на британския стилист Пол Смит, който кани публиката да преразгледа най-емблематичните моменти и теми от творчеството на Пикасо.\nДруги парижки музеи също ще отпразнуват майстора на кубизма през 2023 – Центърът Помпиду, Люксембургският музей, Музеят Монмартър и други.\n\n„Баския х Уорхол. На четири ръце“\n\n5 април – 28 август 2023, Фондация „Луи Вюитон“\nМежду 1984 и 1985 двамата художници и приятели Жан-Мишел Баския и Анди Уорхол създават заедно 160 платна \"на четири ръце\". Сто от тях ще бъдат изложени във Фондация „Луи Вюитон\" в Париж от пролетта до края на лятото 2023.\n\n\"Мане/Дега\" \n\n28 март – 23 юли, Музей д'Орсе\nЦелта на тази съвместна изложба е да представи нов поглед върху движението на импресионистите в живописта. Посветена на Едуар Мане и Едгар Дега, двама от големите майстори на „новата живопис“ от 1860-те и 1880-те години, експозицията изследва най-вече техните различия, показвайки колко разнороден и противоречив е всъщност импресионизмът.\nБерлин\n\n„Дюрер за Берлин“\n\n12 май – 27 август 2023, изложбената зала на Културфорум\nСпециалната изложба от 120 рисунки и печатни произведения на Албрехт Дюрер дава удивителна илюстрация на широчината на неговото художествено творчество. Наред със сериите гравюри и дърворезби на немския художник (като „Апокалипсис“ и „Животът на Богородица“) ще бъдат изложени и негови ключови рисунки – „Майката на Дюрер“, „Мелницата за теглене на тел“, заедно с множество листове от известния скицник от пътуването му до Холандия.\n\n„Блокбастър. Филмови плакати от 12 десетилетия“\n\n3 ноември 2023 – 3 март 2024, изложбената зала на Културфорум\nСпециална изложба на „Кунстбиблиотек“ в сътрудничество с Международния филмов фестивал в Берлин и „Дойче кинематек“. Експозицията представя оригинални филмови плакати от началото на 20 век до настоящото десетилетие. Много от тях са истински шедьоври в този често пренебрегван от културните среди жанр.\n\n\n\n„Сецесион. Климт, Щук, Либерман“\n\n23 юни – 22 октомври 2023, Стара национална галерия\nИзложбата включва близо 200 картини, скулптури и графики от редица художници от сецесиона, включително Густав Климт, Франц фон Щук и Макс Либерман. В сътрудничество с Музея на Виена, творчеството на Климт ще бъде в центъра на изложбата с повече от 50 експозиции. Събитието ще насочи вниманието на посетителите и към жените художници от артистичното движение – от Дора Хиц до Кете Колвиц.\nЛондон\n\nИзложба на Питър Дойг\n\n20 февруари – 9 май 2023, Галерия Кортолд\nЕдин от най-влиятелните съвременни британски художници – Питър Дойг, се завърна в Лондон от Тринидад през 2021 г. и това ще бъде първата му голяма изложба в столицата от много години насам. Новите му картини, рисунки и щампи изследват идеите за прехода и паметта.\n\n„След импресионизма: Изобретяване на модерното изкуство”\n\n25 март – 13 август 2023, Национална галерия\nИзложбата разглежда сериозните промени в света на изкуството, които настъпват след импресионизма. Кубизмът, експресионизмът и абстракционизмът са ядрото на модерното изкуство, а експозицията представя големите имена в ранната му история: Пол Сезан, Василий Кандински, Густав Климт и Анри Матис.\n\nРетроспективна изложба на Марина Абрамович\n\n23 септември – 10 декември, Кралска академия на изкуствата\nТова събитие е в списъците с „най-очакваните изложби“ за пореден път, тъй като продължава да се отлага. Но може би точно 2023 ще бъде годината, в която голямата ретроспекция на работата на Марина Абрамович в Кралската академия в Лондон най-после ще се състои. Освен ако ежегодното отлагане не е част от самата ѝ концепция.\n\n\nАмстердам\n\nИзложба на Йоханес Вермеер\n\n10 февруари до 4 юни 2023, Държавен музей\nЗвучи невероятно, но това е първата изложба на Вермеер, която ще бъде показана в най-престижната художествена галерия на Нидерландия, и ще включва значителен брой от произведенията на холандския майстор. Тъй като след смъртта му са останали само 35 известни картини, неговите творби рядко се дават назаем на галерии.\nНо в този случай Държавният музей на Нидерландия работи в тясно сътрудничество с Музея Принзенхоф в Делфт (родното място на Вермеер), както и с други международни галерии, за да представи по-пълна картина на живота и кариерата му. Наскоро реставрирани творби ще бъдат показани пред публика за първи път, заедно с известни шедьоври като „Географът“ и „Момичето с перлена обица“."
	},
	{
		"title": "Швеция поема председателството на ЕС, докато кабинетът е в съюз с крайнодесни",
		"url": "https://www.svobodnaevropa.bg/a/32202999.html",
		"text": "Швеция поема от 1 януари председателството на Съвета на ЕС от Чехия, с което ще има ключова лидерска и посредническа роля в Брюксел през следващите шест месеца.\nДвадесет и седемте държави членки поемат председателството на ротационен принцип за половин година.\n\"Швеция поема председателството в момент, когато Съюзът е изправен пред исторически предизвикателства\", каза премиерът Улф Кристершон още в средата на декември.\nТой посочи войната в Украйна, битката с климатичните промени и европейската конкурентоспособност като ключови въпроси, които трябва да бъдат решени.\nСтокхолм очаква твърдата европейска подкрепа за Киев да се запази. Шведското председателство изразява готовност да подкрепи по-нататъшния път на Украйна към ЕС. Но отчита, че войната може да доведе до допълнителен миграционен натиск, както и до несигурност на доставките на храни и енергоносители.\nУлф Кристершон и неговият кабинет все още не са добре познати на европейската политическа сцена, тъй като неговото консервативно правителство управлява само от два месеца и половина. То замени кабинета на социалдемократката Магдалена Андершон, който управлява 8 г.\nКристершон е първият премиер, който работи в тясно сътрудничество с дясната популистка партия \"Шведски демократи\".\nПопулистите не са в правителството, но като втора по големина парламентарна група с повече места от Умерената коалиционна партия на Кристершон имат голямо влияние в Стокхолм. Този безпрецедентен съюз им дава мнозинство в парламента.\nВъпреки евроекептицизма на тази партия шведската министърка по въпросите на ЕС Йесика Росвал увери, че проблемите на съюза ще са сред основните приоритети на кабинета ѝ.\nВъпреки че националистическата партия се отказа от предишните си призиви Швеция да напусне ЕС, твърдата ѝ позиция в ключови области като имиграцията може да предизвика търкания и ще ограничи пространството за маневриране, отбелязват анализаторите.\nВ същото време Швеция, заедно с Финландия, очаква тази година да се присъедини към НАТО. Двете скандинавски държави взеха решение да поискат да се включат в алианса след нахлуването на Русия в Украйна.\nВсе още обаче Турция и Унгария не са ратифицирали членството на Стокхолм и Хелзинки. Очаква се Будапеща да предприеме тази стъпка след месец, докато според Анкара шведските власти още не са изпълнили изцяло исканията за връщане на турски граждани - условие, поставено за ратификация от турската страна, припомня БТА."
	},
	{
		"title": "\"Историческата правота е на наша страна\". Путин се закани да не позволи Западът да унищожи Русия",
		"url": "https://www.svobodnaevropa.bg/a/32202973.html",
		"text": "Руският президент Владимир Путин отправи най-дългото си новогодишно обръщение за 22 години управление - 9 минути, в което каза по повод войната в Украйна: \"Нравствената и историческа правота е на наша страна\".\nТой припомни анексирането на четири украински региона - т.нар. Луганска и Донецка народна република, Запорожие и Херсонска област, като ги нарече исторически руски земи.\nФорматът на словото също не беше обичаен - той не говори сам в Кремъл, а от щаба на Южния военен окръг в Ростов на Дон, заобиколен от млади военнослужещи.\n\"Това беше година на трудни и необходими решения, на важни стъпки към осигуряването на пълния суверенитет на Русия и мощното консолидиране на нашето общество\", каза Путин.\n\n\nИ се закани страната му никога няма да отстъпи пред опитите на Запада \"да използва Украйна като инструмент за унищожаване на Русия\".\nСпоред него години наред западните елити лицемерно са уверявали в своите мирни намерения, но са излъгали за мира.\n\"Всъщност по всякакъв възможен начин те насърчаваха неонацистите, които извършваха открит тероризъм срещу цивилни в Донбас\", каза Путин, който използва това твърдение като повод за военната инвазия.\nПрезидентът поздрави с настъпването на новата година участниците в \"специалната военна операция\", както Кремъл нарича войната. По думите му руските военни са нахлули в съседна Украйна, за да \"се борят за своята родина, за истината и справедливостта, за да бъдат надеждно гарантирани мирът и сигурността на Русия\".\nПутин добави, че 2022 година е поставила много неща на местата им, ясно е разграничила \"мъжеството и героизма от предателството и малодушието\" и е показала, че няма по-голяма сила от \"любовта към близките, от верността към другарите по оръжие и от предаността към Отечеството\".\n\"Заедно ще преодолеем всички трудности и ще съхраним величието и независимостта на нашата страна. Ще триумфираме, за нашите семейства и за Русия\", каза още руският държавен глава.\n\nПо-рано министърът на отбраната Сергей Шойгу каза, че победата в Украйна е \"неизбежна\", като похвали героизма на руските войници, които се бият в момента, и на тези, които са загинали по време на 10-месечната война.\nДокато Владимир Путин произнасяше речта си, дойде информация за нови ракетни удари по няколко украински области, включително столицата, при която има убит и ранени.\nМеждувременно украинският президент Володимир Зеленски се обърна към руснаците на руски език, коментирайки новогодишното обръщение на Путин:\n\"Вашият лидер иска да покаже, че има зад гърба си военните, но че той е отпред. Но той се крие. Крие се зад военните, зад ракетите, зад стените на резиденциите и дворците си.\nТой се крие зад гърба ви и подпалва страната ви и бъдещето ви\".\n\n\nЗеленски каза още, че терорът няма да бъде простен.\n\"Никой на света няма да ви прости. Украйна няма да ви прости!\", добави той."
	},
	{
		"title": "\"Има само едно пожелание и то ще се сбъдне без чудо\". Зеленски прогнозира победа за Украйна",
		"url": "https://www.svobodnaevropa.bg/a/32202939.html",
		"text": "Украинският президент Володимир Зеленски каза в новогодишното си обръщение към своя народ, че очаква през новата година Украйна да победи във войната с Русия.\n\"Днес има само едно желание и то ще се сбъдне не чрез чудо, а чрез нашата работа, нашата борба, взаимопомощ и човечност. Честита нова година! Годината на нашата победа\", пожела той на фона на неспиращите дори по време на празниците руски удари.\nСамо няколко часа преди Нова година Русия отново обстреля страната - украинската ПВО успя да свали 12 от над 20 изстреляни ракети по Киев, Запорожие, Николаев и други региони. Един човек загина в столицата, а 20 души са ранени.\n\n\nЗеленски добави, че победата ще бъде постигната чрез упорита работа и с помощта на чуждестранните партньори на Украйна.\n\"Искате истински приятели? Вече знаем точно кои са те. Искате ли искрена любов? Тази година я усетихме, както никога досега. Искате вяра и надежда? И двете са отдавна във въоръжените сили\", каза още той.\nПрезидентът отново говори за многократните руски атаки, които разрушават украинската система за производство на електроенергия.\n\"Искате светлина? Тя е във всеки от нас, дори и да няма електричество\", обърна се той към украинците в словото си, в което до него беше съпругата му Олена Зеленска.\n\n\"2022 удари сърцата ни. Изплакахме всички сълзи. Всички молитви бяха изкрещяни. 311 дни. Имаме какво да кажем за всяка минута. Но повечето думи са излишни. Нужна е тишина, за да се чуе\", каза още той в още едно лично обръщение.\n\"Не знаем със сигурност какво ще ни донесе новата 2023 година. Искам да пожелая на всички нас едно - победа. И това е главното нещо\", допълни Зеленски.\nТой призова това да бъде годината на завръщането на украинския народ - на войниците – при семействата си, на затворниците - по домовете си, на бежанците - \"в своята Украйна\", на временно окупираните земи, които \"ще станат завинаги свободни\".\n\"Готови сме да се борим за това. Ето защо всички ние сме тук. Тук съм. Тук сме. Ти си тук. Всички са тук. Всички сме Украйна!\", каза още Зеленски."
	},
	{
		"title": "Путин позволи на \"неприятелски\" страни като България да платят дълговете си за газ във валута",
		"url": "https://www.svobodnaevropa.bg/a/32202288.html",
		"text": "Руският президент Владимир Путин подписа указ, с който разрешава на определените от Кремъл като „неприятелски“ страни да плащат задълженията си за доставки на природен газ в чуждестранна валута. Това беше съобщено официално от правителството в петък. \nВ документа, публикуван на 30 декември, се казва, че руските доставчици на природен газ могат да извършват разплащания с купувачи от „неприятелски“ страни в чуждестранната валута, посочена в договора.\nЗадължението за доставка на газ ще се счита за погасено, след като средствата на чуждестранния купувач бъдат заверени в упълномощена банка, където има открита специална сметка за получаване на плащанията.\n\n\nПутин подписа указа за плащанията за руски природен газ през март, принуждавайки \"недружелюбните\" европейски клиенти да открият банкови сметки в рубли в Газпромбанк и да плащат в рубли, ако искат да продължат да получават руски газ.\nВпоследствие доставките бяха прекратени за някои компании и държави, като Полша и Финландия, които отказаха условията на указа.\nТакъв е случаят и с България, след като \"Булгаргаз\" не прие едностранно наложената схема за плащане в рубли. София не получава газ от Русия от няколко месеца, а основен доставчик за страната стана Азербайджан. Дългосрочният договор за доставка на природен газ от Азербайджан покрива близо една трета от потреблението в България. Останалите количества газ са осигурени по два договора за доставка на втечнен природен газ, които „Булгаргаз“ е сключил с търговци от региона, както и от доставки на газ по тръба, купени след проведен търг, съобщи енергийното министерство по-рано тази година.\n\n\nВъпреки това България има задължения, които не се изпълняват, защото Москва наруши сключения договор със София. Подобен проблем има и с множество други купувачи от Европа, които търсят решение на създалата се ситуация в арбитражен съд.\nПрез ноември Арбитражният съд в Стокхолм потвърди отказа на финландската държавна компания Gasum да плаща за руски газ в рубли, както и да не приеме цялата схема за плащане, въведена едностранно от \"Газпром\". Но съдът потвърди, че по договора финландците дължат стотици милиони евро и призова двете страни да продължат преговорите за разрешаване на казуса.\nЗа \"неприятелски\" са обявени около 50 страни. Това са всичките 27 държави от ЕС, САЩ, Великобритания, Япония, Канада, Австралия, Южна Корея, Украйна и др. Според отговарящият за енергетиката руски вицепремиер Александър Новак най-вече заради \"спиране работата на експортната инфраструктура\" в края на годината износът на руски газ е намалял с една четвърт, а добивите - с 12% спрямо 2021 г."
	},
	{
		"title": "Според Грозев Русия го издирва заради разследване на секретна група за насочване на ракети",
		"url": "https://www.svobodnaevropa.bg/a/32202097.html",
		"text": "Христо Грозев от разследващия сайт Bellingcat каза, че вероятно е издирван от Русия заради разкриването на секретна група, която програмира целите на руските ракети в Украйна. Той говори в петък в интервю по бТВ.\nТой беше обявен за издирване от Русия в понеделник.\nСпоред Грозев това журналистическо разследване може да се възприеме от руските власти като нарушение на приетия по-рано тази година от Москва закон срещу дезинформацията по време на война. С него Кремъл се опитва да контролира информацията, която стига до руските граждани в страната относно случващото се в Украйна.\n\"Най-близкото ни разследване до това е идентифицирането на секретна група в Русия, която програмира целите на бойните крилати ракети, които удрят по Киев. Идентифицирахме 33-ма младежи, които бяха санкционирани от ЕС миналата седмица\", каза Грозев.\n\n\nВ споменатата си публикация от 24 октомври Грозев, след 6-месечно разследване, описва работата на руски екип от военни инженери, които насочват голяма част от смъртоносните ракети, които руската армия изстрелва срещу цивилна инфраструктура в Украйна. Жертвите на тези ракети са стотици, а според Грозев действията на този екип биха могли да се разследват като военнопрестъпления.\nСпоред официалната позиция на българските власти обявяването за издирване на Христо Грозев е опит за сплашване на български гражданин и е насочено срещу свободата на словото и медиите. В четвъртък от вътрешното министерство съобщиха още и че са изпратили писмо до руското ведомство за повече информация по случая.\nМинистерството на външните работи на България също извика посланичката на Русия в страната Елеонора Митрофанова за обяснение. На срещата зам.-министърът Костадин Коджабашев е изразил протест срещу решението на Москва.\nНа излизане Митрофанова каза пред журналисти, че не знае защо е издирван Грозев, но поясни, че „нищо не го заплашва“. „Казваме му – просто не идвай в Русия“, каза тя и уточни, че журналистът „може да ходи, където си иска“, стига това да не е в руската държава.\n\n\nВ петък Грозев каза, че не се чувства по-спокоен след това изказване на Митрофанова и намира противоречие в думите й.\n„От една страна тя не е осведомена каква е причината, после казва, че няма опасност. Когато от Кремъл дойде съобщение, че няма опасност, трябва да започнеш да се притесняваш“, каза още той.\nПо-рано през седмицата Грозев каза, че сайтът Bellingcat е привлякъл вниманието на руските власти още преди войната с разследванията си за отравянето на опозициония лидер Алексей Навални. Тогава журналистът доказа участието на руската ФСБ, а документалният му филм „Навални“ с историята на разследването му попадна в късата листа за наградата Оскар. Той водеше екипа, който разследва отравянето с Новичок във Великобритания на бившия руски двоен агент Сергей Скрипал и дъщеря му. С него Грозев спечели множество европейски награди за журналистика.\nОт началото на 2022 г. Грозев е изпълнителен директор и председател на борда на базирания в Нидерландия разследващ сайт Bellingcat. Сайтът се занимава с анализ на данни. Той е основан през 2014 г. от британския блогър Елиът Хигинс.\nBellingcat придобиха световна известност с разследването си за свалянето на малайзийския пътнически Боинг \"полет MH17\" с маршрут от Амстердам до Куала Лумпур. Самолетът беше свален през 2014 г. над Донбас, а журналистите от Bellingcat доказаха, че установките, с които е бил свален самолетът, са руски. При падането загинаха 298 души."
	},
	{
		"title": "\"Скъпи приятелю\". Путин очаква Си Дзинпин да посети Русия през пролетта",
		"url": "https://www.svobodnaevropa.bg/a/32201369.html",
		"text": "Президентът на Русия Владимир Путин очаква китайския му колега Си Дзинпин да посети Русия още през пролетта. Това каза самият Путин по време на видеоразговор със Си в петък.\nОтношенията между Москва и Пекин добиха особено значение от началото на руската инвазия в Украйна на фона на западнитe санкции срещу Русия. До момента Китай отказва да осъди военната агресия на Русия, но се стреми да избягва и пряката материална подкрепа за Москва, която потенциално да провокира западни санкции.\n\"Очакваме Ви, уважаеми господин председател, скъпи приятелю, очакваме Ви през пролетта на държавническа визита в Москва\", обърна се Путин към Си по време на встъпително слово, излъчено по руската обществена телевизия.\n\"Това ще демонстрира на целия свят силата на руско-китайските връзки по ключови въпроси\", добави още руският президент.\nПодобно посещение на Си Дзинпин би представлявало публичен израз на солидарност от страна на Китай на фона на буксуващата руска военна кампания в Украйна, посочва Ройтерс.\nВ официалното резюме от разговора, публикувано от Пекин, обаче поканата на Путин не беше спомената. Не беше споменат и призивът на руския президент за задълбочаване на военното сътрудничество между двете страни.\nСи Дзинпин от своя страна също нарече Путин \"скъп приятел\" и посочи, че двете държави в момента се намират \"в тесен стратегически контакт\".\nДумите му идват, след като преди дни министърът на външните работи на Китай Ван И каза, че страната му ще задълбочава \"стратегическото взаимно доверие и взаимноизгодно сътрудничество\" с Русия през 2023 г.\nВан И обясни думите си с \"тормоза от САЩ\", с натиска по отношение на технологиите, правата на човека, както и ситуацията в Тихия океан. Въпреки това Пекин ще работи за подобряването на отношенията с Вашингтон, каза той."
	},
	{
		"title": "България е опасно място за журналисти, сочи доклад на \"Репортери без граници\"",
		"url": "https://www.svobodnaevropa.bg/a/32201234.html",
		"text": "България е сред 20-те най-опасни страна за журналисти в Европа и Централна Азия, сочи доклад на международната организация \"Репортери без граници\". Докладът обхваща последните 20 години и анализира данните за убити журналисти в целия свят. Той беше публикуван в петък и е базиран на годишните обзори на организацията.\nПрез последните две десетилетия(2003 - 2022 г.) общо 1668 журналисти са били убити по целия свят във връзка с работата им, показват данните. Това значи средно по над 80 убити журналисти всяка година, отбелязват авторите на анализа.\nВ него се посочва, че най-опасната държава в Европа и Централна Азия за журналисти е Русия, където през последните 20 години са били убити общо 25 журналисти. На второ място е Украйна - 20 журналисти, като 8 от тях са били убити след началото на руската инвазия.\nЗа България е посочено, че е извършено едно убийство, каквито са данните и за Беларус, Киргизстан, Косово, Латвия, Малта, Черна гора, Великобритания, Словакия и Туркменистан. В доклада не се споменава името на българския журналист.\nПрез 2018 г. журналистката Виктория Маринова беше убита в Русе, като извършителят Северин Красимиров призна вината си. Той получи присъда от 30 години затвор при първоначален строг режим. В пледоарията си прокуратурата тогава каза, че Красимиров е извършил криминално престъпление по сексуални подбуди, които нямат връзка с професионалната дейност на жертвата. \nДокладът на \"Репортери без граници\" излиза в момент, когато българският журналист Христо Грозев беше обявен за издирване от Русия, а служебният автомобил на разследващия сайт Bird.bg осъмна със срязани гуми.\nПрез октомври проучване на Асоциацията на европейските журналисти в България (АЕЖ) показа, че журналистите в България са подложени на онлайн тормоз, стрес, заплахи за дела, опит за намеса в редакционното съдържание и автоцензура."
	},
	{
		"title": "\"Опит за сплашване\". Каква е официалната позиция на българските власти за Христо Грозев",
		"url": "https://www.svobodnaevropa.bg/a/32200291.html",
		"text": "Обявяването за издирване на Христо Грозев е опит за сплашване на български гражданин и е насочено срещу свободата на словото и медиите. Такава е официалната позиция на българските власти по случая с журналиста от разследващия сайт Bellingcat, който в понеделник беше обявен за издирване от Русия.\nРеакцията на служебното правителство дойде четири дни по-късно - в четвъртък, след като всички основни партии освен \"Възраждане\" поискаха властите да заемат решителна позиция по казуса. Министерството на външните работи извика посланичката на Русия в страната Елеонора Митрофанова за обяснение, а по-късно публикува и официална позиция.\nОт нея става ясно, че заместник-министърът на външните работи Костадин Коджабашев е изразил протест срещу решението на Русия да обяви Христо Грозев за национално издирване. Той е посочил пред Елеонора Митрофанова и че България не е била информирана по официален път за решението и настоява да разбере какви са основанията за него.\nПремиерът Гълъб Донев също коментира случая за първи път в четвъртък, като определи руските действия като \"неприемлив опит за сплашване\".\n\n\nКакво още казаха българските власти\nРеакцията на държавните власти дойде със закъснение.\n\"Чужди правителства се свързаха с мен - на Холандия, Естония, Швеция Литва, а българското все още не е\", каза във вторник Христо Грозев пред бТВ.\nДва дни по-късно посланичката на Русия Елеонора Митрофанова беше извикана в сградата на външното министерство. Срещата ѝ със заместник-министъра Костадин Коджабашев продължи около 30 минути.\n\"Изрично бе отбелязано, че възприемаме решението за обявяване за издирване на Христо Грозев като насочено срещу свободата на словото и медиите, както и като опит за сплашване на български гражданин\", се казва в съобщението, публикувано от българското външно министерство след края на срещата.\n\n\n\nРешението за обявяване за издирване на Грозев допълнително подкопава и без това намиращите се в една от най-ниските си фази двустранни отношения, и то не по българска вина\n\n\n\nОсвен това българската страна е отбелязала пред Митрофанова и че на фона на включването на България в списъка на т.нар. \"неприятелски държави\" на Русия решението за обявяване за издирване на Грозев \"допълнително подкопава и без това намиращите се в една от най-ниските си фази двустранни отношения, и то не по българска вина\".\nСлед края на срещата Митрофанова говори пред журналисти, като каза, че Русия не заплашва Христо Грозев, а просто му отправя послание - \"повече не идвай тук [в Русия]\".\nПо-късно от МВР съобщиха, че ще изпратят писмо до вътрешното министерство на Русия с искане за повече информация по случая с българския журналист.\n\n\nБългарските училища в окупираните територии\nОсвен обявяването за издирване на българския журналист Коджабашев и Митрофанова са обсъдили и темата за изучаването на български език в училища в окупираните от Русия територии на Украйна. Според външното министерство то е системно възпрепятствано от руската администрация там.\nКоджабашев \"категорично е изразил очакването на България правото на изучаване на майчин език на нашите сънародници да продължи да бъде съблюдавано в рамките на цялата международно призната територия на Украйна\", се казва в официалното съобщение от ведомството.\nКоджабашев е изразил и \"остро възмущение\" от действията по премахване на портрети на български национални герои и друга българска символика от учебните пространства в окупираните области.\nПреди дни директорката на Агенцията за българите в чужбина Райна Манджукова каза на пресконференция, че в селищата (около 30 на брой), които се намират под руска окупация в Украйна, е забранено преподаването на български език.\nС решение на окупационните руски власти 13-те български неделни училища в Запорожка област са закрити. В териториите, които Русия окупира от началото на непредизвиканата си война, обучението е само на руски език."
	},
	{
		"title": "\"На мъжа ми му пилиха зъбите, а аз слушах виковете му.\" Жители на Херсон разказват за руската окупация",
		"url": "https://www.svobodnaevropa.bg/a/32198885.html",
		"text": "Камери за мъчения и стотици гробове. Това открива украинската служба за сигурност след освобождаването на Херсон. Руската армия превзе града в началото на пролетта, а връщането му под украински контрол се случи едва през ноември.\nПрез цялото това време на окупацията руските власти са подлагали на тормоз и мъчения инакомислещите. Жители на Херсон разказват пред The Insider как военните и служители на други руски служби са отвличали и измъчвали хора в мазета, конфискували са коли, ограбвали са къщи и са принуждавали хората да работят за окупационните власти, като са ги заплашвали, че ще ги застрелят.\nОлга Куц, която е преподавателка по музика, разказва, че в началото на окупацията - през март и април - в Херсон е имало масови протести - \"опитвахме се да докажем, че никой не ги е викал тук\", казва тя.\nПървоначално руските сили не са посягали на обикновените жители, а войниците са се интересували само от политици, доброволци и бивши полицаи.\nПрез лятото, с наближаването на нелегитимния референдум за присъединяване към Русия обаче, окупаторите започват да арестуват мъже дори в автобусите, да ги бият ги и да ги отвеждат в неизвестна посока.\nВ края на лятото започват и репресиите срещу активисти.\nНа задържаните не им е било позволено да спят\nОлга Куц привлича вниманието на окупаторите заради видоклиповете си в TikTok, с които опитва да покаже, че Херсон се бори за свободата си. През август тя отказва да се върне на работа в училище под егидата на руските власти.\nДве седмици след това 15 мъже с автомати нахлуват в къщата ѝ и я отвеждат заедно със съпруга ѝ. Тя прекарва десет дни в мазето, където е отведена, а съпругът ѝ - два месеца.\n\n\nДокато Олга е разпитвана, в съседната килия съпругът ѝ е бит.\n\"Чувах нечовешките писъци на съпруга ми, които се смесваха с писъците на другите мъже - те просто пищяха от болка\", разказва Куц. \"На мъжа му му пилиха зъбите, а аз слушах виковете му.\"\nЗа да не вижда лицата на военните тя трябвало да си слага торба на главата.\n\"Понякога нахлуваха и веднага ме удряха по главата и ръцете. Удряха ме с каквото им попадне - полицейски палки, бутилки\", разказва Олга. Когато попитала защо го правят, ѝ отговорили - защото е украинка, а украинците тормозят рускоезичното население в Харков.\n\"В нашия град 70% от хората говорят руски, дори майка ми е рускиня и никога не съм усещала дискриминация\", казва Олга.\nПо думите ѝ на задържаните не им е било позволено да спят, хранели са ги веднъж дневно с развалена храна, като са им давали 30-40 секунди за хранене. Тя трябвало да ходи по нужда на пода в ъгъла на килията, а чак по-късно ѝ дали кофа.\nОлга е освободена на десетия ден от задържането си - само защото е развила инфекция в устата, от която гърлото ѝ се подува и тя започва да се задушава. Когато се прибира вкъщи, открива, че апартаментът ѝ е ограбен.\nВоенните открито ограбвали хората\nДруга жителка на Херсон - Людмила Вовчук, разказва, че военните открито са ограбвали хората. Отнемали коли от контролно-пропускателните пунктове, от паркингите на жилищните сгради, а също така разбивали вратите на апартаментите и изнасяли всичко, което могат.\n\n\nЛюдмила разказва случай, в които хора са изгонени от къщата им, за да се заселят там окупатори. От прозорците на апартамента си тя често виждала как извеждат хора от стълбището с торба на главата.\nРуски войници са отвлекли приятел на съпруга ѝ, а друг неин познат е бил застрелян, защото \"не им е харесало поведението му\". По-късно смъртта му е документирана като пиянска кавга с фатален край.\nПо думите на Людмила мъже от Харков са насила изпратени да се бият на руска страна, като са им били издадени руски паспорти. Тези, които са отказали, са настанени в центрове за предварително задържане. Людмила не знае нищо за тяхната съдба.\nСвободата е струвала около 5000 долара\nАня (името е променено), жителка на Херсонска област, разказва пред The Insider, че военните отвличали хора за откуп. Според нея сред приятелите ѝ има много доброволци, които са били \"отведени в мазета\".\nНай-дълго време там са били тези, които не са могли да платят около пет хиляди долара за освобождаване.\n\"Но след три-четири месеца мъчения затворниците вече не представляваха интерес за тях и бяха освободени. Имало е и случаи, в които хората са били отвеждани не защото са били активисти или доброволци, а защото не са харесвали лицата им\", казва Аня.\nНо Аня е шокирана най-много от това, че след като руската армия се оттегля, Херсон е подложен на редовен обстрел от руските сили."
	},
	{
		"title": "Три минути: Вторият мандат ще почака да свършат празниците. Сбогом, Пеле!",
		"url": "https://www.svobodnaevropa.bg/a/32199439.html",
		"text": "Добро утро!\nНай-важното е тук:\n\nХристо Грозев\nВторият мандат\nРуският ТикТок\n\nВ четвъртък почина Пеле. За статистиката той е най-добрият играч в света през 20-и век. За всички останали – легенда. Кралят на футбола беше на 82-годишна възраст.\nХристо Грозев\nРусия не отправя заплахи към българския гражданин Христо Грозев от разследващия сайт Белингкат, твърди руската посланичка в София Елеонора Митрофанова. Москва просто го предупреждава да не ходи в Русия. Това е казала посланичката на среща във външно министерство, където със закъснение от три дни беше повикана да дава обяснения.\nВ понеделник Москва обяви за издирване Христо Грозев, без да посочва конкретна причина. Митрофанова твърди, че и тя не знае защо го издирват. Премиерът Гълъб Донев каза, че това е неприемлив начин за сплашване.\nСтанете част от общността на Свободна Европа във Viber.\nВторият мандат\nБългарската политика поддържа стабилна празнична култура. Президентът ще връчи втория мандат за съставяне на правителство в първия работен ден след Нова година – 3 януари.\nСтраната е в политическа криза, но на нея може да се погледне и с оптимизъм, пише Стефан Попов. Според него този период е и пауза в корупционния процес.\nИнтересува ли ви тази история? Изпратете ни вашата на svobodnaevropa@rferl.org.\nФронтът\nРусия атакува Украйна с нов, десети поред масиран обстрел с ракети и дронове. Но украинските военни в Източна Украйна казват пред телевизия Current Time, че в последните дни са забелязали нещо ново – ударите са по-слаби и по-малобройни. Те твърдят, че това може да се обясни с умора на руските сили или със заповед да се пести оръжието. През това време Украйна приспособява германските установки „Гепард“ за борба с иранските дронове, показва това видео.\nХаресвате ли този бюлетин? Изпратете този линк на приятели, за да се абонират и те.\nТикТок\nМрежата ТикТок е рупор на руските служби, пише The Insider. Журналистка на медията е платила на инфлуенсъри, които да разпространят най-абсурдни политически твърдения и това е било направено, без да й се задават въпроси – популярни герои са изговорили артистично и от свое име невероятни истории. Така медията започва свое разследване за това защо инфлуенсъри на по двайсет години произнасят едни и същи тези на Кремъл с едни и същи думи още от началото на войната.\nГенка Шикерова разказва друга история за ТикТок – как мрежата поддържа два различни алгоритъма за Китай и за останалата част от света. Този подход позволява да се насочват интересите на младите хора към различни неща.\nРазпадът на СССР\nСССР се разпада на 26 декември 1991 г. Събитието е с огромни последици, но това е забравена дата, която почти никой не чества, пише Красен Станчев. Причината е, че в края на 1991 източният блок вече живее собствен живот – некомунистически партии печелят свободни избори, Югославия се разпада, Чехословакия се разделя, Румъния е по-бедна от България. През 1991 г. идва само формалният край на най-голямата държава в света. Вижте и снимки от началото на нейното съществуване, започнало през декември 1922 г.\nДнешната война на Русия превръща Украйна в терен, познат от снимките на Първата световна война. Вижте снимките отпреди 100 години и тези от днес.\nИ две препоръки\nНа бас, че не сте го чували: на света съществува баница с банан и стафиди. Дамяна Велева откри това в една българска баничарница в Бразилия, която съществува вече 47 години под името Casa Bulgara („Българска къща“).\nПрез 8-и (осми) век един скиор в днешна Норвегия си губи ските. Намират ги през 21-и век. Това е най-запазеният чифт скит от времето на викингите, разказва Теодора Бързакова в това видео.\n… плюс моят личен фаворит\nНа пазара е книга със стихове на Биньо Иванов (1939-1998), подбрани от Яна Букова – „Зрящият е хляб“, издателство „Аквариус“. Биньо Иванов взривява езика, успява да е „тукашен“, без да е провинциален, а постоянната му тема е войната – най-чудовищната от движещите сили на живота. От Надежда Московска.\nP.S. Да превъртим годината\nОтива си първата година от една война, която почти никой не очакваше. В България 2022 донесе нов етап на политическата криза – този път заради една разплетена афера на границата. Донесе нови страхове за бъдещето за едни, докато други мечтаеха за Космоса или за нов живот в планината.\nНапомняме ви и други събития на 2022 – прощаването с Елизабет Втора, краят на състезателната кариера на Роджър Федерер, играта на новия Крал на футбола Лионел Меси.\nВижте и най-добрите снимки с дрон, направени през 2022 г. – от Акропола до Буча и от Уиндзор до Израел.\nАбонирайте се за този бюлетин, за да получавате всяка сутрин в пощата си \"3 минути\" – преглед на най-важните новини.\nИскрено ваша,\nТатяна Ваксберг"
	},
	{
		"title": "\"Очевидци на 24 февруари\". И Маргарита Шурупова, която събира историите им",
		"url": "https://www.svobodnaevropa.bg/a/32183154.html",
		"text": "През 60-те години на миналия век няколко журналисти от руската служба на Радио \"Свобода\" прекарват две години в САЩ и Европа в събиране на устни разкази от хора, преживели Октомврийската революция в Русия. Болшевишкият преврат от 1917 г. е събитие, което променя хода на историята.\nРадио \"Свобода\" излъчва част от записаните на магнетофонна лента свидетелства на съдии, адвокати, инженери, актьори, писатели, журналисти, лекари, търговци от бившата Руска империя, намерили убежище извън страната. Годината е 1967-а - 50 години след Октомврийската революция. Останалите записи са публикувани в свободен достъп на сайта на Колумбийския университет в Ню Йорк и са важно свидетелство за Революцията и Гражданската война.\nПрез 2022 г., рано сутринта на 24 февруари, Русия нападна независима Украйна. И това е събитие, което променя хода на историята. Във войната на Владимир Путин загиналите до момента военни от Украйна и Русия са над 200 000, а цивилните жертви в Украйна - поне 10 000. И това е само достъпната статистика. Според Агенцията на ООН за бежанците повече от 7,8 милиона украинци са регистрирани като бежанци в европейските страни.\nЖурналисти, принудени да напуснат Русия заради действията на режима в Кремъл, започват да събират истории - този път разказите са на очевидците на 24 февруари.\nЕдна от журналистките е Маргарита Шурупова. Тя е от Томск, Сибир. Днес живее в България и разказа пред \"Свободна Европа\" за работата си и за живота на семейството ѝ преди и след началото на войната в Украйна.\n\n\n“Очевидци на 24 февруари”\nС началото на войната в Украйна в Русия е въведена военна цензура и започва масово затваряне на медии. Броят им вече е над 100. На 4 март 2022 г. е блокиран и сайтът на информационната агенция ТВ2.\nАгенцията е наследник на легендарната едноименна телевизия от сибирския град Томск. Тя е един от първите независими телевизионни канали в Русия, започнал да излъчва още през 1991. Руските власти отнемат лиценза на телевизията още през 2015 г.\nЧаст от журналистите на агенцията ТВ2 напускат Русия след 24 февруари. Те създават проекта “Очевидци на 24 февруари” - като съвременен аналог на проекта на радио “Свобода” от 1967 година.\n“Първоначалната ни идея беше да създадем серия от свидетелства с личните истории и позициите на хора, чиито животи коренно са се променили заради войната”, каза Маргарита Шурупова пред “Свободна Европа”.\nКогато журналистите започват да работят, проектът се отдалечава малко от оригинала от 1967 г.. Журналистите осъзнават, че на хората им е важно да чуят мнения, които се различават от наложените от пропагандиските руски източници. Има нужда да се разкажат мислите и преживяванията на обикновенните хора.\nДа се чуят руснаци и украинци\n“Очевидци на 24 февруари” се превръща в “площадка, на която просто да се чуят един друг руснаците, които са против войната и също пострадаха, както и украинците, всички от които пострадаха от войната”, каза Маргарита.\nГерои във видеата, които се публикуват в Youtube, са както руснаци, така и рускоговорящи украинци. Украинската аудитория е по-голяма, според Шурупова.\nПо проекта работи цяла мрежа от журналисти, които се намират в различни точки по света. Там, където няма собствен снимачен екип - например в САЩ, групата си сътрудничи с местни колеги, които заснемат историите. Форматът е “устен разказ\" (oral storytelling). Журналистът не присъства, а героят от първо лице разказва историята си и говори за всичко, което чувства и е преживял.\nОсвен видеоразказ, проектът \"Очевидци на 24 февруари\" има и друг формат. В него хората представят своята история в писмо. “Изпращат ни писма. Това е популярен формат за тези, които са останали в Русия и не могат да покажат лицето си, за да не бъдат идентифицирани. Хората четат писмата един на друг и това е голяма подкрепа за тях”, каза Шурупова.\n\"Свободата на словото е необходимост - като дишането\"\nВеднага след началото на войната в Украйна стана ясно, че аз не мога да остана в Русия, разказа Шурупова за емиграцията си. В началото на март 2022 тя и съпругът ѝ, който е лекар с три специалности, продават автомобилите си и заминават с децата за Ереван. Семейството не остава дълго в столицата на Армения. Заради вълната от руски емигранти животът там поскъпва рязко. А, както казва Маргарита, \"колите ни не бяха скъпи\". Затова те идват в България, където съпругът ѝ има роднини.\nЗа Маргарита оставането ѝ в Русия би означавало да се откаже от журналистката. А “за мен свободата на словото е необходимост - като дишането”. Още в първите дни след 24 февруари тя осъзнава, че в Русия вече не може да казва това, което мисли, че вече не може да публикува нито в социалните мрежи, нито в медии това, което смята, че е важно.\n\n\nИ Маргарита, и съпругът ѝ вече имат разрешение за работа, но не и отговор на молбата за политическо убежище. Те влизат в България с Шенгенска виза, издадена от Чехия. Това усложнява статута им, защото според Дъблинското споразумение България трябва да предложи на Чехия да ги прибере. Вече е получен положителен отговор от Чехия, но семейството е започнало нова процедура по искане на политическо убежище в България. \"Тук много ни харесва, учим езика и ни харесва културата\", каза Маргарита.\n​\"Той сега щеше да е на фронта\"\nКогато семейството напуска Русия, Маргарита не се замисля, че е възможно Кремъл да обяви военна мобилизация и съпругът ѝ да отиде на фронта. “Но сега се оказва, че той тогава е мислел за това - че няма да участва в тази война в никакъв случай. Мъжът ми е офицер от запаса “категория А”. Той има мобилизационно предписание във военната книжка\".\nСлед 21 септември - датата на старта на мобилизацията, която Путин обяви, той е трябвало да се яви във военно окръжие в рамките на 48 часа. \"Ако бяхме останали в Русия, той сега щеше да е на фронта”, разказа Маргарита.\nСъпругът на Маргарита има три специалности - кардиолог, анестезиолог и ендоваскуларен ренгенолог. В момента учи медицински български, за да се яви на изпит, за да легализира руската диплома. От хора, които са били в същата ситуация, семейството е разбрало, че този процес може да продължи години.\nСега, въпреки \"ювелирната си професия\", той работи на строителни обекти с тежка ударопробивна машина.\n\"Това е тежка физическа работа и не знам какво ще остане от ръцете му, защото всеки ден получава травми. Разбира се, много по-добре е, че е тук сега, отколкото ако беше останал в Русия. Защото там съдбата му щеше да е на фронта\", каза Маргарита."
	},
	{
		"title": "Опит за блокиране. Правителството иска военната помощ за Украйна да минава през одобрение на парламента",
		"url": "https://www.svobodnaevropa.bg/a/32199239.html",
		"text": "Всяка военна помощ на България за Украйна да минава през ратификация от парламента. Това иска служебното правителстви, което днес одобри проект на допълнително споразумение между министерствата на отбраната на България и Украйна.\nТова би означавало, че ако няма действащ парламент, България не може да даде военна помощ на Украйна, извън вече одобрените списъци. Освен това, липсата на парламент или прекалено вдигане на шум в пленарна зала, може да провали и тройна размяна при която България да получи военна техника от страна член на НАТО и да даде съветска техника на Украйна. Такива разговори се водят с партньорски държави.\nПромяната на споразумението трябва бъде одобрена от парламента за да влезе в сила.\nПо всяка вероятност, предложението на служебния кабинет няма да бъде прието от парламента, но ще даде възможност за презизборна пропаганда и разпространяване на дезинформация, каквато имаше в изобилие при дебатите по темата в парламента.\nСлужебният кабинет иска от споразумението, подписано на 5 декември, да отпадне параграф 3 на чл.1 в който се предвижда възможност списъкът с военно оборудване да бъде променян с решение на Министерски съвет по искане на украинската страна.\n\n\nСпоред служебния кабинет предложената промяна е съгласувана с украинската страна, която е изразила съгласие.\nВ прессъобщението се казва, че с проекта се отчитат \"съображенията, изразени в процеса на обсъждане на законопроекта\" в Народното събрание. Всъщност, срещу това правителството да може да взема решения за предоставяне на оръжие и боеприпаси, се обявиха от БСП и \"Възраждане\". БСП се опитаха да блокират решението в пленарна зала и поискаха президентът Румен Радев да наложи вето или да сезира Конституционния съд.\nМиналата седмица депутатите от БСП и \"Възраждане\" успяха да съберат подписи за да сезират Конституционния съд. Според източниците ни това, както и натиск от президента, е накарало служебния кабинет да иска тази промяна в споразумението.\nРадев тогава каза, че няма законова възможност Конституционният съд (КС) да бъде сезиран, след като парламентът е ратифицирал международен договор и не може да наложи и вето. В същото време президентът наложи вето на сделката за нови F-16 през 2019 г, която също е чрез държавно споразумение със САЩ.\nПрезидентът многократно е заявявал позицията си срещу даването на военна помощ на Украйна и преди седмица нарече гласувалите за дарението \"войнолюбци\".\nПредишното Народно събрание не успя да гласува военна помощ за Украйна. През май БСП, която беше част от управлението, заплаши многократно, че ще напусне управляващата коалиция и блокира даването на военна помощ на Украйна. На 3 ноември настоящият 48-и парламент обаче прие решение България да изпрати военна помощ.\nСписъкът с оръжия е секретен, но вече стана ясно, че България ще предостави на Украйна леко стрелково оръжие, боеприпаси и зенитни оръдия."
	}
]